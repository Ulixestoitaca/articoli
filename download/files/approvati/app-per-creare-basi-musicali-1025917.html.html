<header id="pageContentHead"><h1>App per creare basi musicali</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="45" data-c="45">Hai sempre avuto una forte propensione per la musica e, oltretutto, sei anche dotato di una notevole creatività che ti permette di comporre sempre melodie originali da utilizzare, ad esempio, come basi strumentali per la realizzazione di un nuovo brano o per accompagnare dei video.</p><p data-w="76" data-c="121">Ora, dunque, sei seriamente intenzionato a sviluppare questa tua passione mediante apposite <strong>app per creare basi musicali</strong> da scaricare sul tuo smartphone o tablet, in modo da poterle usare all'occorrenza anche durante i tuoi spostamenti, oppure sul tuo PC, al fine di sfruttare al meglio l'eventuale strumentazione che hai a disposizione. Ebbene, se le cose stanno così, sono lieto di comunicarti che sei giunto proprio nel posto giusto in un momento che non poteva essere migliore!</p><p data-w="80" data-c="201">Nel corso dei prossimi capitoli, infatti, passerò in rassegna alcune risorse, molte delle quali gratuite, che integrano una vasta gamma di strumenti virtuali, effetti, sequencer e drum pad, i quali possono essere “assemblati”, mediante un'apposita interfaccia, per creare registrazioni multi-traccia in maniera estremamente semplice e intuitiva. Come dici? Sei molto curioso di scoprire di quali si tratta e sperimentarne suoni e funzionalità? In tal caso, direi di passare sùbito al dunque. Ti auguro una buona lettura e, soprattutto, buon divertimento!</p><div id="ad-in-article-0" class="banner"></div><h2 data-w="1" data-c="202">Indice</h2><ul data-w="45" data-c="247"><li><a href="#app-gratis">App per creare basi musicali gratis</a><ul><li><a href="#jam">Music Maker Jam (Android/iOS)</a></li><li><a href="#garageband">GarageBand (iOS/iPadOS</a></li><li><a href="#bandlab">BandLab (Android/iOS/iPadOS)</a></li><li><a href="#altre-app-gratis">Altre app per creare basi musicali gratis</a></li></ul></li><li><a href="#pc">App per creare basi musicali PC</a><ul><li><a href="#music-maker-magix">Musik Maker Magix (Windows)</a></li><li><a href="#garageband-pc">GarageBand (macOS)</a></li><li><a href="#altre-app-pc">Altre app per creare basi musicali sul PC</a></li></ul></li></ul><p data-w="0" data-c="247"><a name="app-gratis"></a></p><h2 data-w="6" data-c="253">App per creare basi musicali gratis</h2><p data-w="43" data-c="296">Per iniziare, desidero parlarti di alcune <strong>app per creare basi musicali gratis</strong> che, dunque, puoi tranquillamente scaricare e adoperare sul tuo dispositivo mobile senza sborsare un euro. Alcune di queste, ad ogni modo, prevedono la possibilità di acquistare in-app nuove funzioni o contenuti.</p><p data-w="0" data-c="296"><a name="jam"></a></p><h3 data-w="5" data-c="301">Music Maker Jam (Android/iOS)</h3><p data-w="0" data-c="301"><img fetchpriority="high" decoding="async" src="https://www.aranzulla.it/wp-content/contenuti/2023/04/de2874d4.jpg" alt="interfaccia app Music Maker Jam" width="610" height="275" class="alignnone size-full wp-image-1468415"></p><p data-w="93" data-c="394">Se sei alla ricerca di un'<strong>app per creare basi musicali italiano gratis</strong>, allora <strong>Music Maker Jam</strong> potrebbe essere la soluzione che fa per te. Si tratta, infatti, di una risorsa dedicata in particolar modo agli amanti della musica elettronica e dei beat, dotata di un'interfaccia caratterizzata da una elevata usabilità (con menu in lingua nostrana) e idonea sia per l'utilizzo da parte degli esperti del settore che non. È <strong>gratis</strong> (ma offre acquisti in-app per aggiungere ulteriori contenuti) ed è disponibile sia per <a href="https://play.google.com/store/apps/details?id=com.magix.android.mmjam" rel="nofollow" target="_blank">Android</a> (anche presso <a href="https://www.aranzulla.it/come-installare-app-su-huawei-1210515.html">store alternativi</a>) che per <a href="https://apps.apple.com/it/app/music-maker-jam/id880929886" rel="nofollow" target="_blank">iOS/iPadOS</a>.</p><p data-w="50" data-c="444">Una volta <a href="https://www.aranzulla.it/come-scaricare-app-927964.html">scaricata e installata</a>, al primo avvio è necessario fornire le opportune <strong>autorizzazioni</strong> per l'accesso ai contenuti multimediali e al microfono, dopodiché ti verrà dato modo di scegliere il primo <strong>mix pack</strong> (una selezione di suoni relativi a un determinato genere musicale) da utilizzare per la tua prima composizione.</p><p data-w="61" data-c="505">A seguire, verrai sùbito rimandato all'interfaccia dell'applicazione, dove sono presenti i vari <strong>canali</strong> ai quali puoi assegnare i <strong>loop</strong>, gli <strong>effetti</strong> e i <strong>suoni</strong> proposti nel suo catalogo, gestendone anche il relativo <strong>volume</strong>. Per farlo, premi il simbolo <strong>[+]</strong> collocato in corrispondenza del primo selettore, dopodiché seleziona il <strong>mix pack</strong> nella parte alta della nuova schermata e, successivamente, uno degli <strong>strumenti</strong> sottostanti.</p><p data-w="48" data-c="553">Esegui quindi la stessa procedura anche per gli altri canali, premendo poi il pulsante ▶︎ posto in basso a sinistra per ascoltare di volta in volta la composizione. Tramite il menu di sinistra puoi anche gestire <strong>effetti</strong> (sia sul Master che sul singolo canale) e <strong>tonalità</strong>, nonché <strong>registrare audio</strong>.</p><p data-w="49" data-c="602">Quando sei pronto per salvare il brano, sfiora il simbolo <strong>[☰]</strong> collocato in alto a sinistra e seleziona dal menu contestuale la voce <strong>Salva progetto</strong>, quindi assegna un <strong>nome</strong> alla track. Pigiando sulla dicitura <strong>MP3</strong> situata in basso a destra, inoltre, puoi <strong>condividere</strong> il missaggio o la registrazione dal vivo.</p><p data-w="0" data-c="602"><a name="garageband"></a></p><h3 data-w="3" data-c="605">GarageBand (iOS/iPadOS</h3><p data-w="0" data-c="605"><img decoding="async" src="https://www.aranzulla.it/wp-content/contenuti/2023/04/90cdf196.jpg" alt="interfaccia GarageBand iPhone" width="610" height="344" class="alignnone size-full wp-image-1468416"></p><p data-w="52" data-c="657">Se utilizzi un <strong><a href="https://www.aranzulla.it/quale-iphone-scegliere-905509.html">iPhone</a></strong> o un <strong><a href="https://www.aranzulla.it/quale-ipad-comprare-894862.html">iPad</a></strong>, ti consiglio vivamente di rivolgerti a <strong>GarageBand</strong>, applicazione gratuita presente “di serie” nei dispositivi <a href="https://apps.apple.com/it/app/garageband/id408709785" rel="nofollow" target="_blank">iOS/iPadOS</a> (ma che all'occorrenza puoi scaricare nuovamente dal link che ti ho appena fornito): ti basterà eseguire un tap sulla sua icona con il simbolo di una <strong>chitarra</strong> per avviarla.</p><p data-w="55" data-c="712">Non appena visualizzi la schermata iniziale di GarageBand, premi sul pulsante <strong>[+]</strong> collocato in alto, quindi pigia sulla scheda <strong>Tracce</strong> e seleziona lo <strong>strumento</strong> musicale che vuoi usare per iniziare a comporre, utilizzando quindi gli appositi comandi touch per suonarlo virtualmente. Nella scheda <strong>Live loops</strong>, invece, sono disponibili numerosi interessanti <strong>campionamenti</strong> che puoi importare nell'interfaccia dell'app.</p><p data-w="50" data-c="762">Utilizza i comandi del <strong>player</strong> nella parte alta della schermata per registrare e riprodurre la tua composizione. Ti suggerisco, poi, di sperimentare le eventuali funzioni messe a disposizione dall'applicazione in relazione alla tipologia di strumento o loop prescelto che, di norma, sono collocate in alto a destra della rispettiva schermata.</p><p data-w="70" data-c="832">Per inserire altre <strong>sezioni</strong> sfiora il simbolo delle <strong>tracce</strong> posto in alto a sinistra, quindi premi il pulsante <strong>[+]</strong> nella barra verticale di sinistra e scegli la tipologia di strumento o suono che preferisci. Puoi anche selezionare la modalità <strong>Registratore Audio</strong> e utilizzare il <strong>microfono</strong> del dispositivo per registrare ad esempio la voce o uno strumento reale. Nella sezione <strong>Libreria suoni</strong>, invece, è possibile scaricare gratuitamente nuovi strumenti, suoni e loop.</p><p data-w="61" data-c="893">Al termine della registrazione, per salvare il progetto fai tap sul bottone con la <strong>freccia che punta verso il basso</strong> situato in alto a sinistra, quindi scegli l'opzione <strong>I miei brani</strong> dal nuovo menu che compare. Tenendo premuta l'anteprima del progetto che viene generata e selezionando dal menu contestuale la voce <strong>Condividi</strong>, avrai anche modo di <strong>esportarlo</strong> come brano o suoneria.</p><p data-w="0" data-c="893"><a name="bandlab"></a></p><h3 data-w="4" data-c="897">BandLab (Android/iOS/iPadOS)</h3><p data-w="0" data-c="897"><img decoding="async" src="https://www.aranzulla.it/wp-content/contenuti/2023/04/728f6135.jpg" alt="schermate app BandLab" width="610" height="658" class="alignnone size-full wp-image-1468418"></p><p data-w="74" data-c="971"><strong>BandLab</strong> è un vero e proprio <strong>studio musicale portatile</strong> che puoi comodamente utilizzare sul tuo dispositivo <a href="https://play.google.com/store/apps/details?id=com.bandlab.bandlab" rel="nofollow" target="_blank">Android</a> (anche presso <a href="https://www.aranzulla.it/come-installare-app-su-huawei-1210515.html">store alternativi</a>) o <a href="https://apps.apple.com/it/app/bandlab-music-making-studio/id968585775" rel="nofollow" target="_blank">iOS/iPadOS</a> per <strong>creare basi musicali</strong> di ogni genere e in qualsiasi momento. Puoi scaricarlo direttamente dai link che ti ho appena fornito, dopodiché, al primo avvio, dovrai eseguire una breve procedura di <strong>registrazione</strong> tramite <strong>indirizzo email</strong> (premendo il pulsante <strong>Registrarse con correo electronico</strong>), oppure associando il tuo account <strong><a href="https://www.aranzulla.it/come-accedere-account-google-927438.html">Google</a></strong> o <strong><a href="https://www.aranzulla.it/come-accedere-a-facebook-30659.html">Facebook</a></strong>.</p><p data-w="39" data-c="1010">Dopo aver completato la <strong>profilazione</strong> (occorre semplicemente rispondere a poche domande per definire che tipo di musicista sei e i tuoi generi musicali preferiti), verrai rimandato alla schermata <strong>Home</strong> dell'app, dove è possibile visualizzare le pubblicazioni degli altri utenti.</p><p data-w="72" data-c="1082">Ti suggerisco, a questo punto, di <strong>modificare la lingua dell'app</strong>, a meno che non ti sia più familiare lo spagnolo. Per farlo, sfiora l'icona con la <strong>nota</strong> posto in basso a destra, quindi tocca la tua <strong>immagine di profilo</strong> situata in alto a destra e, successivamente, il simbolo dell'<strong>ingranaggio</strong>. Per concludere, premi la voce <strong>Idioma</strong> e seleziona <strong>English</strong>, dopodiché torna indietro premendo più volte la <strong>freccia</strong> collocata in alto a sinistra.</p><p data-w="43" data-c="1125">Ora, puoi avviare il tuo nuovo progetto pigiando il simbolo <strong>[+]</strong> che trovi al centro del menu posto in basso. L'interfaccia per la registrazione delle tracce può essere quindi aperta premendo il pulsante <strong>Open Studio</strong> ivi presente e autorizzando poi l'applicazione a registrare l'audio.</p><p data-w="43" data-c="1168">A seguire, scegli la tipologia di strumento che desideri utilizzare fra quelli proposti nel menu che compare in basso (<strong>Voice/Audio</strong>, <strong>Guitar</strong>, <strong>Bass</strong>, <strong>Looper</strong> e così via), il quale può essere richiamato di volta in volta per aggiungere nuove tracce pigiando il simbolo <strong>[+]</strong>.</p><p data-w="45" data-c="1213">In base alla seleziona effettuata, ti verranno messi a disposizione appositi <strong>comandi touch</strong> per suonare lo strumento prescelto o comporre il loop, o la possibilità di scaricare dal <strong>catalogo</strong> del servizio determinati suoni relativi a strumenti virtuali, o ancora di <strong>importare</strong> direttamente delle tracce pre-confezionate.</p><p data-w="42" data-c="1255">Per <strong>registrare</strong>, utilizza i tradizionali comandi del player collocati in basso. Al termine della composizione, pigia il simbolo della <strong>nuvoletta</strong> collocato in alto a destra e scegli l'opzione <strong>Save</strong> per salvare il progetto o <strong>Publish</strong> per pubblicarlo online sulla piattaforma di BandLab.</p><p data-w="0" data-c="1255"><a name="altre-app-gratis"></a></p><h3 data-w="7" data-c="1262">Altre app per creare basi musicali gratis</h3><p data-w="0" data-c="1262"><img loading="lazy" decoding="async" src="https://www.aranzulla.it/wp-content/contenuti/2023/04/9eafe7eb.jpg" alt="strumento per accordi piano su app Walk Band" width="610" height="275" class="alignnone size-full wp-image-1468420"></p><p data-w="31" data-c="1293">Le soluzioni finora proposte ti sono piaciute, ma vorresti prendere in considerazione anche <strong>altre app per creare basi musicali gratis</strong>? Nessun problema, ti accontento sùbito proponendoti un elenco di validissime alternative.</p><ul data-w="190" data-c="1483"><li><strong>Walk Band</strong> (<a href="https://play.google.com/store/apps/details?id=com.gamestar.pianoperfect" rel="nofollow" target="_blank">Android</a>) — se hai bisogno di un'<strong>app per creare basi musicali Android</strong> che consenta di suonare il pianoforte, le sezioni ritmiche o la chitarra, nonché realizzare beat e registrare audio, questa potrebbe essere la soluzione idonea per comporre la tua musica. Puoi anche usare sia i comandi touch, sia una eventuale <a href="https://www.aranzulla.it/migliori-tastiere-midi-guida-allacquisto-1262926.html">tastiera MIDI</a> collegate alla presa USB.</li><li><strong>Groovepad</strong> (<a href="https://play.google.com/store/apps/details?id=com.easybrain.make.music" rel="nofollow" target="_blank">Android</a>/<a href="https://apps.apple.com/it/app/groovepad-fare-musica-ritmi/id1454398991" rel="nofollow" target="_blank">iOS/iPadOS</a>) — cerchi un'<strong>app per creare basi musicali rap</strong>? Ebbene, questa risorsa consente di creare con una facilità estrema nuovi beat tramite appositi pad virtuali, permettendo anche di combinare stili differenti grazie alla presenza di una vasta gamma di pacchetti ed effetti, alcuni dei quali, però, sono a pagamento.</li><li><strong>n-Track</strong> (<a href="https://play.google.com/store/apps/details?id=com.ntrack.studio.demo" rel="nofollow" target="_blank">Android</a>/<a href="https://apps.apple.com/it/app/n-track-studio-daw-fai-musica/id1130289718" rel="nofollow" target="_blank">iOS/iPadOS</a>) — applicazione molto elaborata che consente di registrare e mixare tracce ed effetti sia audio sia MIDI. Alcune funzioni, tuttavia, sono disponibili sono con acquisti in-app (con costi a partire da 1,49 euro).</li><li><strong>Caustic</strong> (<a href="https://play.google.com/store/apps/details?id=com.singlecellsoftware.caustic" rel="nofollow" target="_blank">Android</a>/<a href="https://apps.apple.com/it/app/caustic/id775735447" rel="nofollow" target="_blank">iOS/iPadOS</a>) — questa app dispone di una vasta gamma di sintetizzatori che si prestano alla perfezione per la creazione di basi musicali elettroniche. Su Android è gratuita, ma per sbloccare tutte le funzioni occorre spendere 6,99 euro. Su iOS/iPadOS, invece, costa 11,99 euro.</li></ul><p data-w="0" data-c="1483"><a name="pc"></a></p><h2 data-w="6" data-c="1489">App per creare basi musicali PC</h2><p data-w="61" data-c="1550">In questa particolare sezione della guida desidero illustrarti alcune <strong>app per creare basi musicali PC</strong>: si tratta, dunque, non di vere e proprie DAW (Digital Audio Workstation) professionali, ma piuttosto di software che permettono di comporre in maniera molto semplice delle composizioni multi-traccia suonando gli strumenti virtuali in esse integrati, ma anche aggiungendo eventuali registrazioni audio. Vediamo di quali si tratta.</p><p data-w="0" data-c="1550"><a name="music-maker-magix"></a></p><h3 data-w="4" data-c="1554">Musik Maker Magix (Windows)</h3><p data-w="0" data-c="1554"><img loading="lazy" decoding="async" src="https://www.aranzulla.it/wp-content/contenuti/2023/04/6b05951d.jpg" alt="interfaccia Music Maker di Magix per PC" width="610" height="312" class="alignnone size-full wp-image-1468421"></p><p data-w="53" data-c="1607">Se stai cercando un'<strong>applicazione per creare basi musicali su PC</strong> che sia allo stesso tempo intuitiva e versatile, ti suggerisco vivamente di provare <strong>Music Maker Magix</strong>. Di questo software, infatti, ne esiste una versione <strong>gratuita</strong> per Windows che ha in sé tutte le caratteristiche essenziali per sviluppare delle composizioni di tutto rispetto.</p><p data-w="86" data-c="1693">Se la cosa ti interessa, collegati con il tuo <a href="https://www.aranzulla.it/che-cose-il-browser-1029113.html">browser</a> preferito a <a href="https://www.magix.com/it/programmi-per-fare-musica/" rel="nofollow" target="_blank">questa pagina del sito ufficiale dello sviluppatore</a>, scorri la schermata e premi sul pulsante <strong>Scarica gratis</strong>, quindi esegui il <strong>reCaptcha</strong> e pigia sul bottone <strong>Avvia download</strong>. A seguire, fai doppio clic sul <strong>file exe</strong> appena ottenuto e segui la semplice procedura guidata, durante la quale verranno installati anche i <strong>driver ASIO</strong> necessari per comunicare correttamente con la scheda audio e i software per accedere alle <strong>librerie dell'applicazione</strong> e ricevere notifiche sulla presenza di <strong>aggiornamenti</strong>.</p><p data-w="45" data-c="1738">Al termine, avvia il programma e, nella schermata iniziale, premi il pulsante <strong>Nuovo progetto</strong> per accedere all'interfaccia principale del software, la quale è sostanzialmente organizzata in <strong>3 aree principali</strong>. In alto, dunque, è presente la tradizionale <strong>timeline</strong> con l'elenco verticale delle varie tracce e il <strong>player</strong>.</p><p data-w="65" data-c="1803">Poco più in basso in basso è situato un pannello dove è possibile in particolare accedere al <strong>BeatBox</strong> per creare i pattern e selezionare i <strong>Soundpool</strong>, ossia delle raccolte di suoni composte da diversi moduli audio componibili, realizzate appositamente per semplificare il lavoro di composizione. Sul lato destro, infine, è presente la sezione che consente di accedere alla <strong>libreria di loop</strong> e allo <strong>store</strong> dell'applicazione.</p><p data-w="72" data-c="1875">Per creare una nuova traccia, clicca sul pulsante <strong>[+]</strong> e seleziona uno degli <strong>strumenti virtuali</strong> disponibili nel pacchetto free. Facendo <strong>clic destro</strong> sul suddetto simbolo, invece, potrai scegliere la tipologia di strumento che ti interessa per organizzare meglio il lavoro. A seguire pigia il pulsante <strong>REC</strong> posto a fianco della nuova traccia per definire la modalità di registrazione (<strong>Audio</strong> o <strong>MIDI</strong>), e aggiungi un eventuale <strong>effetto</strong> mediante la funzione <strong>FX</strong> posta a lato.</p><p data-w="37" data-c="1912">Utilizza quindi i <strong>comandi del player</strong> per gestire la registrazione e la riproduzione della tua composizione. Per salvare il progetto, premi l'apposita voce presente nel menu <strong>File</strong> situato in alto a sinistra e definiscine <strong>nome</strong> e <strong>posizione</strong>.</p><p data-w="0" data-c="1912"><a name="garageband-pc"></a></p><h3 data-w="2" data-c="1914">GarageBand (macOS)</h3><p data-w="0" data-c="1914"><img loading="lazy" decoding="async" src="https://www.aranzulla.it/wp-content/contenuti/2023/04/815dee68.jpg" alt="interfaccia Garage Band per Mac" width="610" height="335" class="alignnone size-full wp-image-1468424"></p><p data-w="54" data-c="1968"><strong><a href="https://www.aranzulla.it/come-usare-garageband-1092000.html">GarageBand</a></strong>, di cui ti ho parlato in un <a href="#garageband">precedente capitolo</a> per quanto riguarda la versione per <strong><a href="https://www.aranzulla.it/quale-iphone-scegliere-905509.html">iPhone</a></strong> e <strong><a href="https://www.aranzulla.it/quale-ipad-comprare-894862.html">iPad</a></strong>, è preinstallato anche nei <strong><a href="https://www.aranzulla.it/quale-mac-comprare-362719.html">Mac</a></strong>, ma qualora l'avessi inavvertitamente rimosso puoi facilmente recuperarlo da <a href="https://apps.apple.com/it/app/garageband/id682658836?mt=12" rel="nofollow" target="_blank">questa pagina del Mac App Store</a>. Anche in questo caso, l'interfaccia utente è decisamente pulita, ben organizzata e di facile interpretazione.</p><p data-w="60" data-c="2028">Una volta avviato il programma, premi l'opzione <strong>Progetto vuoto</strong> nella schermata iniziale, quindi clicca sul pulsante <strong>Scegli</strong> situato in basso a destra e seleziona la tipologia di <strong>traccia</strong> che vuoi creare. A seguire, scegli dal pannello <strong>Libreria</strong> posto sulla sinistra lo <strong>strumento</strong>, il <strong>suono</strong> o l'<strong>effetto</strong> che desideri utilizzare (potrebbe essere necessario scaricarlo cliccando sul relativo simbolo della freccia).</p><p data-w="70" data-c="2098">Per iniziare a suonarlo puoi avvalerti di una <strong><a href="https://www.aranzulla.it/migliori-tastiere-midi-guida-allacquisto-1262926.html">tastiera MIDI</a></strong> collegata alla scheda audio del tuo Mac, utilizzare la <strong>tastiera fisica del computer</strong>, oppure quella <strong>virtuale</strong> che può essere richiamata dal menu <strong>Finestra &gt; Mostra tastiera musicale</strong>. Utilizza dunque i comandi del player per avviare e terminare la registrazione, mentre per aggiungere una nuova traccia premi il pulsante <strong>[+]</strong> posto in alto a destra nella timeline e ripeti le operazioni finora descritte.</p><p data-w="37" data-c="2135">Quando vuoi salvare il progetto, clicca sul menu <strong>File &gt; Salva con nome</strong>. Se vuoi approfondire il <a href="https://www.aranzulla.it/come-usare-garageband-1092000.html#chapter1">funzionamento di GarageBand</a>, nella guida appena linkata trovi una spiegazione dettagliata delle varie funzioni messe a disposizione da questo prezioso programma.</p><p data-w="0" data-c="2135"><a name="altre-app-pc"></a></p><h3 data-w="8" data-c="2143">Altre app per creare basi musicali sul PC</h3><p data-w="0" data-c="2143"><img loading="lazy" decoding="async" src="https://www.aranzulla.it/wp-content/contenuti/2023/04/aa09d1de.jpg" alt="interfaccia LMMS" width="610" height="336" class="alignnone size-full wp-image-1468425"></p><p data-w="54" data-c="2197">Se vuoi prendere in considerazione anche <strong>altre app per creare basi musicali sul PC</strong>, prova quelle che ti elenco qui di seguito. Alcune di queste sono adatte per un uso più professionale e, pur essendo a pagamento, offrono un periodo di prova gratuito che permette di valutarne per bene le varie caratteristiche e funzionalità.</p><ul data-w="210" data-c="2407"><li><strong>LMMS</strong> (<a href="https://lmms.io/" rel="nofollow" target="_blank">Windows/Linux/macOS</a>) — questo interessante programma open source gratuito permette di creare basi musicali con il PC attraverso un'interfaccia molto intuitiva. Dispone di una vasta gamma di strumenti virtuali, effetti e librerie di suoni, e consente di utilizzare la tastiera del PC come controller.</li><li><strong>Kanto Audio Mix</strong> (<a href="https://www.kantoeditor.it/audio-mix/" rel="nofollow" target="_blank">Windows</a>) — se sei alla ricerca di <strong>applicazioni per creare basi musicali karaoke</strong>, ti consiglio di installare sul tuo computer questo interessante e semplice programma gratuito che, dunque, permette di rimuovere le frequenze relative alla voce da qualsiasi brano. Te ne parlo in maniera più approfondita <a href="https://www.aranzulla.it/programmi-per-creare-basi-musicali-29138.html#kanto">qui</a>.</li><li><strong>Pro Tools</strong> (<a href="https://www.avid.com/pro-tools" rel="nofollow" target="_blank">Windows/macOS</a>) — si tratta indubbiamente di un prodotto più professionale rispetto a quelli presenti in questo elenco, ma è allo stesso tempo caratterizzato da una ottima usabilità che lo rende particolarmente adatto anche come <strong>applicazione per creare basi musicali</strong>. Inoltre, puoi provarlo <strong>gratuitamente per 30 giorni</strong>, dopodiché sarà necessario sottoscrivere un abbonamento con costi a partire da <strong>9 euro al mese</strong> per proseguirne l'utilizzo.</li><li><strong>Soundation</strong> (<a href="https://soundation.com/" rel="nofollow" target="_blank">online</a>) — hai mai pensato di utilizzare una piattaforma online per creare le tua basi musicali? Se la risposta è affermativa, dai un'occhiata a questo interessante servizio, che di base è del tutto <strong>gratuito</strong> e permette di utilizzare diversi strumenti virtuali ed effetti, mettendo anche a disposizione una notevole libreria di loop.</li></ul><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>