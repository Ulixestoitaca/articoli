<header id="pageContentHead"><h1>Come registrare la voce</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="59" data-c="59">Hai la necessità di effettuare una registrazione vocale con il tuo PC o con il tuo dispositivo mobile ma, non avendo mai eseguito un’operazione di questo genere prima d’ora, non sai bene da dove cominciare? Non preoccuparti: tutto ciò che devi fare è procurarti le applicazioni idonee all’occorrenza da me proposte e usarle nelle modalità che sto per esporti.</p><p data-w="79" data-c="138">Nel corso di questa guida, infatti, ti mostrerò sia <strong>come registrare la voce</strong> avvalendoti di appositi software di editing audio e di alcune fra le DAW (Digital Audio Wokstation) più popolari nell’ambito della produzione musicale, sia le procedure per aggiungere una traccia vocale ai tuoi progetti grafici e video utilizzando alcuni programmi specifici. Oltre a ciò, ti spiegherò anche come eseguire la <a href="https://www.aranzulla.it/come-trasformare-un-audio-in-testo-1243428.html">trascrizione audio</a> su <a href="https://www.aranzulla.it/come-usare-microsoft-word-1036670.html">Word</a>, e come utilizzare alcune app predefinite su smartphone e tablet adatte allo scopo.</p><p data-w="60" data-c="198">Come dici? È proprio quello che ti occorre e non vedi l’ora di saperne di più? In tal caso non mi dilungo oltre e ti lascio sùbito alla lettura dei prossimi capitoli. Vedrai che, con un po’ di concentrazione, non ci metterai molto a portare a termine il tuo obiettivo. Detto ciò, a me non resta che augurarti buon proseguimento!</p><div id="ad-in-article-0" class="banner"></div><h2 data-w="1" data-c="199">Indice</h2><ul data-w="70" data-c="269"><li><a href="#pc">Come registrare la voce su PC</a><ul><li><a href="#audacity">Come registrare la voce su Audacity</a></li><li><a href="#flstudio">Come registrare la voce su FL Studio</a></li><li><a href="#garageband">Come registrare la voce su GarageBand</a></li><li><a href="#canva">Come registrare la voce su Canva</a></li><li><a href="#word">Come registrare la voce su Word</a></li><li><a href="#powerpoint">Come registrare la voce su PowerPoint</a></li></ul></li><li><a href="#mobile">Come registrare la voce su smartphone e tablet</a><ul><li><a href="#android">Come registrare la voce su Android</a></li><li><a href="#iphone">Come registrare la voce con iPhone</a></li></ul></li><li><a href="#video">Come registrare la voce su un video</a></li></ul><p data-w="0" data-c="269"><a name="pc"></a></p><h2 data-w="6" data-c="275">Come registrare la voce su PC</h2><p data-w="53" data-c="328">Per cominciare, direi di andare a vedere sùbito <strong>come registrare la voce su PC</strong> e ottenere quindi una traccia audio di ottima qualità utilizzando appositi software realizzati in maniera specifica per tale occorrenza. Successivamente, ti mostrerò anche come acquisire l’audio su differenti tipologie di progetti mediante alcuni programmi che offrono funzionalità ad hoc.</p><p data-w="0" data-c="328"><a name="audacity"></a></p><h3 data-w="6" data-c="334">Come registrare la voce su Audacity</h3><p data-w="0" data-c="334"><img fetchpriority="high" decoding="async" src="https://www.aranzulla.it/wp-content/contenuti/2023/07/2f48ef9b.jpg" alt="interfaccia Audacity" width="610" height="377" class="alignnone size-full wp-image-1508498"></p><p data-w="47" data-c="381"><strong><a href="https://www.aranzulla.it/come-usare-audacity-951737.html">Audacity</a></strong>, famosissimo programma di audio editing gratuito e open source, è la prima soluzione che ti consiglio di provare se hai necessità di <strong>registrare la voce sul PC</strong>. Permette, infatti, di registrare e modificare tracce audio con estrema semplicità, ed è disponibile per <strong>Windows</strong>, <strong>macOS</strong> e <strong>Linux</strong>.</p><p data-w="55" data-c="436">Per servirtene, provvedi innanzitutto a eseguire il <strong>download</strong> e l’<strong>installazione</strong> del programma sul tuo PC partendo da questa pagina del <a href="https://www.audacityteam.org/download/" rel="nofollow" target="_blank">sito ufficiale dello sviluppatore</a>, cliccando sul sistema operativo di cui disponi. Se hai bisogno di maggiori delucidazioni sulla procedura da seguire, fai pure riferimento a questa mia guida interamente dedicata a <a href="https://www.aranzulla.it/come-scaricare-audacity-1103786.html">come scaricare Audacity</a>.</p><p data-w="62" data-c="498">Una volta avviato il software, verifica che sia impostata la corretta <strong>sorgente audio</strong> da utilizzare per catturare la voce cliccando sulla funzione <strong>Configurazione audio</strong> nel menu posto in alto e, successivamente, fai clic sul pulsante <strong>Registra</strong> (il <strong>pallino rosso</strong> posto nel player che trovi in alto a sinistra), in modo tale da avviare la registrazione e creare l’apposita traccia nella timeline sottostante.</p><p data-w="41" data-c="539">A lavoro ultimato, interrompi la registrazione facendo clic sul pulsante <strong>Ferma</strong> (l’icona del <strong>quadrato</strong> situato in alto a sinistra); se, invece, vuoi fermarla temporaneamente, premi sul pulsante <strong>Pausa</strong>. Per riascoltare la registrazione, poi, pigia sul tasto ▶︎ situato in alto a sinistra.</p><p data-w="50" data-c="589">Nel caso in cui volessi intervenire su alcuni parametri, come il <strong>bilanciamento</strong> e il <strong>guadagno</strong>, o ancora aggiungere un <strong>effetto</strong>, fallo servendoti delle funzioni collocate nel pannello di sinistra. Per regolare il <strong>volume</strong> dell’audio, invece, adopera la <strong>barra di regolazione</strong> situata in alto a sinistra, accanto al simbolo del <strong>microfono</strong>.</p><p data-w="56" data-c="645">Per salvare la registrazione, apri il menu <strong>File</strong> collocato in alto a sinistra, seleziona la voce <strong>Esporta</strong>, quindi specifica la <strong>posizione</strong>, il <strong>nome</strong> e il <strong>formato</strong> del file di output, dopodiché clicca sul bottone <strong>Salva</strong>. Se desideri approfondire l’argomento e scoprire altre funzioni di questo eccellente software, consulta pure la mia guida su <a href="https://www.aranzulla.it/come-usare-audacity-951737.html">come usare Audacity</a>.</p><p data-w="0" data-c="645"><a name="flstudio"></a></p><h3 data-w="7" data-c="652">Come registrare la voce su FL Studio</h3><p data-w="0" data-c="652"><img decoding="async" src="https://www.aranzulla.it/wp-content/contenuti/2023/07/2538ac31.jpg" alt="interfaccia FL Studio" width="610" height="329" class="alignnone size-full wp-image-1508499"></p><p data-w="73" data-c="725">Hai intenzione di realizzare un progetto musicale e vorresti utilizzare per l’occorrenza una <strong>DAW</strong> semi-professionale, che ti consenta di editare la traccia in diversi modi? In tal caso, lascia che ti illustri <strong>come registrare la voce su FL Studio</strong>, un eccellente prodotto che è possibile <a href="https://www.aranzulla.it/come-scaricare-fl-studio-1066178.html">scaricare gratuitamente</a> (con alcune limitazioni nell’utilizzo, superabili acquistando una delle edizioni a pagamento con costi a partire da <strong>99 euro</strong> una tantum) da <a href="https://www.image-line.com/fl-studio-download/" rel="nofollow" target="_blank">questa pagina del suo sito ufficiale</a>.</p><p data-w="63" data-c="788">Una volta eseguita l’<strong>installazione</strong> (fai riferimento alla guida che ti ho linkato poc’anzi per la procedura completa) e avviato il software, per procedere devi innanzitutto creare un nuovo progetto cliccando sul menu <strong>File &gt; New from template &gt; Empty</strong> (puoi anche utilizzare uno dei template proposti dal sistema se preferisci avvalerti di un ambiente già predisposto, relativo ad esempio a un determinato genere musicale).</p><p data-w="64" data-c="852">A seguire, clicca su un <strong>canale vuoto</strong> del <strong>mixer</strong> nella finestra centrale di FL Studio denominata <strong>Wide</strong> e “stacca” il canale <strong>Master</strong> cliccando sulla relativa icona della <strong>freccia rivolta verso l’alto</strong> situata in basso a sinistra. Successivamente, seleziona l’<strong>ingresso</strong> che intendi adoperare per catturare la voce tramite il menu a tendina posto in alto a destra, confermando poi l’intenzione nella finestra che compare.</p><p data-w="57" data-c="909">Arrivato a questo punto, clicca sul selettore <strong>Song</strong> situato in alto a sinistra, premi il tasto <strong>Rec</strong> posto alla sua destra e, nella nuova finestra apertasi, pigia i pulsanti <strong>Everything</strong> prima e ▶︎ poi (sempre all’interno dei comandi del player), in modo da avviare la registrazione. Una volta terminata, clicca sul pulsante <strong>Stop</strong>, e il gioco è fatto!</p><p data-w="46" data-c="955">Potrai esportare la traccia agendo dal menu <strong>File &gt; Export</strong> e selezionando a seguire il <strong>formato di output</strong> e la <strong>posizione</strong> desiderata. Per maggiori informazioni su <a href="https://www.aranzulla.it/come-usare-fl-studio-1103003.html">come usare FL Studio</a>, ti suggerisco di dedicare un po’ di tempo alla lettura dell’approfondimento che ho dedicato interamente al programma.</p><p data-w="0" data-c="955"><a name="garageband"></a></p><h3 data-w="6" data-c="961">Come registrare la voce su GarageBand</h3><p data-w="0" data-c="961"><img decoding="async" src="https://www.aranzulla.it/wp-content/contenuti/2023/07/6f04a6d4.jpg" alt="interfaccia GarageBand" width="610" height="354" class="alignnone size-full wp-image-1508500"></p><p data-w="68" data-c="1029">Se vuoi scoprire <strong>come registrare la voce con GarageBand</strong>, l’applicazione di produzione audio sviluppata da Apple e inclusa “di serie” nei <strong><a href="https://www.aranzulla.it/quale-mac-comprare-362719.html">Mac</a></strong>, (nel caso tu l’abbia disinstallata puoi comunque reperirla nella sezione dedicata del <a href="https://apps.apple.com/it/app/garageband/id682658836?ls=1&amp;mt=12" rel="nofollow" target="_blank">Mac App Store</a>), sappi che puoi riuscirci in maniera molto semplice: la sua interfaccia ben organizzata, infatti, consente anche a utenti poco esperti di realizzare registrazioni ed eventualmente modificarle con vari strumenti ed effetti.</p><p data-w="45" data-c="1074">Una volta avviato il software, seleziona l’icona <strong>Progetto vuoto</strong> nella finestra principale del programma e pigia l’opzione <strong>Audio</strong> che riporta il simbolo di un <strong>microfono</strong>, specifica per eseguire una registrazione di questo genere. Verrà così creata una traccia già predisposta per tale occorrenza denominata <strong>Audio1</strong>.</p><p data-w="32" data-c="1106">Adesso, clicca sul pulsante <strong>Rec</strong> (il pallino rosso) situato in alto per avviare una nuova registrazione e, a lavoro ultimato, premo il pulsante <strong>Stop</strong> (il quadrato) posto alla sua sinistra per interromperla.</p><p data-w="75" data-c="1181">Se lo desideri, puoi servirti dell’<strong>Editor</strong> e delle funzioni <strong>Smart Control</strong> di GarageBand per modificare la traccia audio che hai registrato: cliccando rispettivamente sui simboli delle <strong>forbici</strong> o della <strong>manopola</strong> posti in alto a sinistra, viene aperta una finestra nella parte bassa della schermata che consente ad esempio di inserire <strong>effetti</strong> (avvalendosi all’occorrenza anche di quelli presenti nella sezione <strong>Voice</strong> della Libreria collocata a sinistra), oppure gestire parametri come il <strong>rumore</strong> e la <strong>tonalità</strong>.</p><p data-w="46" data-c="1227">Non appena sei pronto, clicca sul menu <strong>Condividi</strong> (in alto) e seleziona la voce <strong>Esporta brano su disco</strong> da quest’ultimo, dopodiché assegna un <strong>nome</strong> al file di output, scegli il <strong>formato</strong> in cui desideri esportarlo, e imposta la <strong>qualità</strong> desiderata e la <strong>posizione</strong> in cui salvarlo.</p><p data-w="33" data-c="1260">Qualora tu voglia imparare a utilizzare al meglio i vari strumenti avanzati offerti dal programma (o dalla relativa app per <a href="https://apps.apple.com/it/app/garageband/id408709785" rel="nofollow" target="_blank">iOS/iPadOS</a>), dai pure un’occhiata alla guida in cui spiego <a href="https://www.aranzulla.it/come-usare-garageband-1092000.html">come usare GarageBand</a>.</p><p data-w="0" data-c="1260"><a name="canva"></a></p><h3 data-w="6" data-c="1266">Come registrare la voce su Canva</h3><p data-w="0" data-c="1266"><img loading="lazy" decoding="async" src="https://www.aranzulla.it/wp-content/contenuti/2023/07/444f81a8.jpg" alt="interfaccia Canva" width="610" height="322" class="alignnone size-full wp-image-1508501"></p><p data-w="48" data-c="1314">Nel tuo caso, sei interessato ad apprendere <strong>come registrare la voce su Canva</strong>, la popolare piattaforma di progettazione grafica che consente agli utenti di creare facilmente e velocemente diverse tipologie di contenuti sia online, attraverso la sua <a href="https://www.canva.com/" rel="nofollow" target="_blank">Web app</a>, sia tramite il relativo <a href="https://www.canva.com/download/" rel="nofollow" target="_blank">software per Windows e macOS</a>.</p><p data-w="79" data-c="1393">Una volta avviata la creazione di un <strong>nuovo progetto</strong>, operazione che puoi compiere cliccando l’apposito pulsante posto in alto a destra nella schermata di avvio dell’applicazione e selezionando il <strong>modello</strong> idoneo (nella fattispecie, una <strong>presentazione</strong>), dopo aver completato la parte grafica (puoi fare riferimento alla mia guida su <a href="https://www.aranzulla.it/come-usare-canva-1486595.html">come usare Canva</a> per l’occorrenza) premi il pulsante <strong>Presenta</strong> posto in alto a destra, quindi fai clic sull’opzione <strong>Registra la presentazione</strong> nella finestra che compare e pigia il sottostante bottone <strong>Avanti</strong>.</p><p data-w="48" data-c="1441">A seguire, premi la funzione <strong>Vai allo studio di registrazione</strong> e fornisci le necessarie autorizzazioni per l’accesso al <strong>microfono</strong> (quelle relative alla videocamera puoi anche negarle se non ti occorrono le immagini). Verifica quindi che il dispositivo di registrazione riconosciuto dal sistema sia quello che intendi effettivamente utilizzare.</p><p data-w="52" data-c="1493">Per concludere, premi il pulsante <strong>Avvia registrazione</strong>: dopo un breve conto alla rovescia verrà avviata l’acquisizione dell’audio e potrai procedere mano a mano alla selezione delle <strong>slide</strong> sulle quale inserire la voce. Naturalmente, avrai anche modo di <strong>mettere in pausa</strong> e <strong>interrompere</strong> la registrazione mediante i pulsanti collocati in alto a destra.</p><p data-w="49" data-c="1542">Una volta completata la registrazione, premi l’opzione <strong>Salva ed esci</strong> (in modo da mantenerla esclusivamente online) o <strong>Scarica</strong> (per ottenerne una copia in formato <strong><a href="https://www.aranzulla.it/come-aprire-mp4-18856.html">MP4</a></strong> in locale). Ad ogni modo, puoi eseguirne il download anche in un momento successivo utilizzando la funzione <strong>Presenta &gt; Registra la presentazione</strong> esposta in precedenza.</p><p data-w="0" data-c="1542"><a name="word"></a></p><h3 data-w="6" data-c="1548">Come registrare la voce su Word</h3><p data-w="0" data-c="1548"><img loading="lazy" decoding="async" src="https://www.aranzulla.it/wp-content/contenuti/2023/07/b83a873c.jpg" alt="funzioni Dettatura e Trascrizione Word" width="610" height="373" class="alignnone size-full wp-image-1508502"></p><p data-w="40" data-c="1588">Se ti stai chiedendo <strong>come registrare la voce su Word</strong>, intendendo con ciò l’utilizzo della funzione integrata nel popolare software di videoscrittura che consente di ottenere una <strong>trascrizione automatica</strong> di un file audio o di una dettatura, ti accontento sùbito.</p><p data-w="50" data-c="1638">Innanzitutto, devo informarti che tale strumento è disponibile sia nella versione per PC <strong>Windows</strong> e <strong>macOS</strong>, per la quale, come probabilmente già saprai, occorre sottoscrivere un abbonamento alla suite <strong><a href="https://www.aranzulla.it/come-attivare-office-365-1121530.html">Microsoft 365</a></strong> con costi a partire da <strong>7 euro al mese</strong>, sia in quella <strong>online</strong>, accessibile gratuitamente previa creazione di un <a href="https://www.aranzulla.it/come-creare-un-account-microsoft-36181.html">account Microsoft</a>.</p><p data-w="53" data-c="1691">In tutti i casi, per accedervi occorre cliccare sulla voce <strong>Home</strong> del menu principale e selezionare dal riquadro <strong>Voce</strong> posto sulla destra l’opzione <strong>Dettatura</strong> (per acquisire in diretta la voce di chi sta utilizzando il software tramite il <strong>microfono</strong> del computer), o <strong>Trascrivi</strong> (utile per “sbobinare” un eventuale file audio a tua disposizione).</p><p data-w="61" data-c="1752">Se scegli di utilizzare la funzione <strong>Dettatura</strong>, dunque, l’audio in ingresso verrà immediatamente riportato in forma testuale sul documento in uso, e potrai interromperla in ogni momento pigiando sul simbolo del <strong>microfono</strong> che compare in alto a destra, Inoltre, avrai modo di modificare le impostazioni (come la lingua o il dispositivo di ingresso) premendo sul simbolo dell’<strong>ingranaggio</strong> posto a fianco.</p><p data-w="64" data-c="1816">Selezionando lo strumento <strong>Trascrizione</strong> (questa specifica funzione non è però disponibile nella versione per macOS), invece, verrà aperto un pannello sulla destra che ti darà modo, pigiando il pulsante <strong>Carica audio</strong>, di selezionare manualmente il file contenente una traccia vocale che hai necessità di riportare in forma scritta. Una volta completata l’elaborazione, potrai scegliere quali frasi aggiungere al documento mediante un apposito bottone sottostante.</p><p data-w="41" data-c="1857">Per approfondire l’argomento, ti consiglio di leggere la mia guida su <a href="https://www.aranzulla.it/come-dettare-su-word-1108880.html">come dettare su Word</a>, nel quale ti spiego per filo e per segno tutti i passaggi necessari, anche relativi alla versione per <a href="https://play.google.com/store/apps/details?id=com.microsoft.office.word" rel="nofollow" target="_blank">Android</a> e <a href="https://apps.apple.com/it/app/microsoft-word/id586447913" rel="nofollow" target="_blank">iOS/iPadOS</a> del software in questione.</p><p data-w="0" data-c="1857"><a name="powerpoint"></a></p><h3 data-w="6" data-c="1863">Come registrare la voce su PowerPoint</h3><p data-w="0" data-c="1863"><img loading="lazy" decoding="async" src="https://www.aranzulla.it/wp-content/contenuti/2023/07/60d5500.jpg" alt="funzione registrazione PowerPoint" width="610" height="358" class="alignnone size-full wp-image-1508503"></p><p data-w="57" data-c="1920">Stai lavorando con il celebre programma per creare presentazioni visive di Microsoft, e dunque hai necessità di capire <strong>come registrare la voce su PowerPoint</strong> per esporre al meglio i vari contenuti presenti nel progetto che stai realizzando? Ebbene, devi sapere che ci sono diverse modalità per farlo, e di seguito ti espongo quella che reputo più funzionale.</p><p data-w="81" data-c="2001">Per iniziare, se utilizzi un PC <strong>Windows</strong>, una volta completata la parte grafica della presentazione clicca sul pulsante <strong>Registra</strong> posto in alto a destra. A seguire, nella nuova schermata apertasi, se preferisci non acquisire immagini premi sul simbolo della <strong>videocamera</strong> in modo da escluderla, dopodiché fai clic sul <strong>pallino rosso</strong> per avviare la registrazione vocale (potresti dover fornire l’autorizzazione per l’accesso al microfono) e scorri le <strong>diapositive</strong> durante l’esposizione in base alle tue esigenze utilizzando il selettore in basso a sinistra.</p><p data-w="51" data-c="2052">Al termine, premi sul pulsante di <strong>Stop</strong> per interrompere l’operazione. Ora, se desideri esportare il progetto in formato video <strong><a href="https://www.aranzulla.it/come-aprire-mp4-18856.html">MP4</a></strong>, premi la voce <strong>Esporta</strong> collocata in alto a destra, quindi assegna un <strong>nome</strong> al file, utilizza la funzione <strong>Sfoglia</strong> per scegliere la posizione di output, dopodiché clicca sul bottone <strong>Esporta video</strong>.</p><p data-w="66" data-c="2118">Diversamente, se vuoi mantenere la presentazione come tale, clicca sul simbolo della <strong>[X]</strong> situato in alto a destra per tornare all’interfaccia principale. Noterai che a ogni diapositiva adoperata nel corso della registrazione è stata aggiunta una <strong>traccia vocale</strong> (è presente il simbolo di un <strong>altoparlante</strong> in basso a destra delle varie slide) e, avviandone la riproduzione dal menu <strong>Presentazione &gt; Dall’inizio</strong>, potrai ascoltarla nel corso della proiezione.</p><p data-w="63" data-c="2181">In alternativa, o se ad esempio hai a disposizione la <strong>versione di PowerPoint per Mac</strong>, recati sul menu <strong>Inserisci</strong>, quindi clicca sul riquadro <strong>Audio</strong> e seleziona l’opzione <strong>Registra voce</strong>. Quando sei pronto per registrare, clicca sul <strong>pallino rosso</strong> che ora visualizzi nel pannello di destra. Al termine, interrompi la registrazione e, se tutto è andato per il verso giusto, pigia il bottone <strong>Inserisci</strong>.</p><p data-w="0" data-c="2181"><a name="mobile"></a></p><h2 data-w="8" data-c="2189">Come registrare la voce su smartphone e tablet</h2><p data-w="42" data-c="2231">In questa sezione della guida, desidero illustrarti <strong>come registrare la voce su smartphone e tablet</strong>. Che tu abbia un dispositivo <strong><a href="https://www.aranzulla.it/migliori-smartphone-android-guida-allacquisto-1349365.html">Android</a></strong>, oppure un <a href="https://www.aranzulla.it/quale-iphone-scegliere-905509.html"><strong>iPhone</strong></a> o un <a href="https://www.aranzulla.it/quale-ipad-comprare-894862.html"><strong>iPad</strong></a>, poco importa: in ambedue i casi si tratta di un’operazione semplicissima da portare a termine.</p><p data-w="0" data-c="2231"><a name="android"></a></p><h3 data-w="6" data-c="2237">Come registrare la voce su Android</h3><p data-w="0" data-c="2237"><img loading="lazy" decoding="async" src="https://www.aranzulla.it/wp-content/contenuti/2023/07/8281b19d.jpg" alt="schermate registratore vocale Android" width="610" height="610" class="alignnone size-full wp-image-1508504"></p><p data-w="35" data-c="2272">Per <strong>registrare la voce su Android</strong>, puoi avvalerti dell’app <strong>Registratore/Registratore vocale</strong> preinstallata sul tuo smartphone: tieni conto che il nome potrebbe cambiare a seconda della marca e del modello di device in tuo possesso.</p><p data-w="57" data-c="2329">Dopo aver avviato l’app in questione, se si tratta del primo utilizzo consentile innanzitutto di accedere al <strong>microfono</strong>, quindi fai tap sul pulsante <strong>Rec</strong> posto al centro della schermata (in basso), in modo tale da avviare la registrazione. Se richiesto, autorizza anche l’accesso in modalità <strong>Non disturbare</strong>, affinché eventuali suoni di notifiche non si sovrappongano durante l’acquisizione.</p><p data-w="71" data-c="2400">Al termine, pigia sul pulsante <strong>Stop</strong> (solitamente rappresentato dall’icona del <strong>quadrato</strong>), in modo tale da interromperla, e il file verrà salvato automaticamente sul dispositivo. Per riascoltare la registrazione, fai tap sul tasto ▶︎ che compare al centro dello schermo e, se vuoi, condividi la registrazione pigiando sull’opzione <strong>Condividi</strong> (di norma la trovi nel menu contraddistinto dal simbolo dei <strong>tre puntini verticali</strong>) e scegliendo la modalità che più ti aggrada tra quelle disponibili.</p><p data-w="38" data-c="2438">Nel malaugurato caso in cui il tuo terminale non disponesse di un’app per registrare la voce, puoi sempre affidarti a soluzioni di terze parti, come l’app <strong><a href="https://play.google.com/store/apps/details?id=com.triveous.recorder" rel="nofollow" target="_blank">Registratore Vocale by Triveous</a></strong>, di cui ti ho parlato in <a href="https://www.aranzulla.it/registratore-vocale-62797.html#sub-chapter6">quest’altra guida</a>.</p><p data-w="0" data-c="2438"><a name="iphone"></a></p><h3 data-w="6" data-c="2444">Come registrare la voce con iPhone</h3><p data-w="0" data-c="2444"><img loading="lazy" decoding="async" src="https://www.aranzulla.it/wp-content/contenuti/2023/07/db7cfda5.jpg" alt="app memo vocali iPhone" width="610" height="524" class="alignnone size-full wp-image-1508505"></p><p data-w="41" data-c="2485">Se stai adoperando un <a href="https://www.aranzulla.it/quale-iphone-scegliere-905509.html">iPhone</a> oppure un <a href="https://www.aranzulla.it/quale-ipad-comprare-894862.html">iPad</a>, ti consiglio di avvalerti di <strong>Memo vocali</strong>, l’app predefinita di iOS/iPadOS per realizzare registrazioni audio in mobilità. Dispone di un’interfaccia alquanto minimale ed è quindi facilissima da usare, oltre che altamente efficiente.</p><p data-w="47" data-c="2532">Anche in questo caso è supportata la sincronizzazione via <a href="https://www.aranzulla.it/come-usare-icloud-26819.html">iCloud</a>. La si trova preinstallata sul device nella sezione delle <strong>Utility</strong> (l’icona ha l’immagine di una <strong>forma d’onda sovrapposta a uno sfondo nero</strong>) ma qualora rimossa può essere scaricata nuovamente e gratuitamente dalla relativa sezione dell’<a href="https://apps.apple.com/it/app/memo-vocali/id1069512134" rel="nofollow" target="_blank">App Store</a>.</p><p data-w="69" data-c="2601">Una volta avviata, non avrai alcuna difficoltà a capire <strong>come registrare la voce con iPhone</strong>: devi solamente premere il <strong>pallino rosso</strong> posto in basso per avviare l’acquisizione e, al termine, pigiare il bottone dello <strong>Stop</strong> per interromperla. Per <strong>mettere in pausa</strong> la registrazione, invece, devi prima attivare la versione estesa dell’interfaccia del registratore effettuando uno <strong>swipe dal basso verso l’alto</strong> dello schermo, per poi premere sul tasto di <strong>Pausa</strong>.</p><p data-w="55" data-c="2656">Per riascoltare l’audio registrato, premi sul pulsante ▶︎ posto in corrispondenza del nome della registrazione visibile nella schermata principale di Memo vocali. Se, invece, quello che vuoi fare è condividere il file audio ottenuto, premi sul tasto <strong>[…]</strong> collocato sulla sinistra dell’elemento stesso, fai tap sulla voce <strong>Condividi</strong> e seleziona la modalità che preferisci tra quelle proposte.</p><p data-w="0" data-c="2656"><a name="video"></a></p><h2 data-w="7" data-c="2663">Come registrare la voce su un video</h2><p data-w="0" data-c="2663"><img loading="lazy" decoding="async" src="https://www.aranzulla.it/wp-content/contenuti/2023/07/411070ae.jpg" alt="microfono davanti al PC" width="610" height="361" class="alignnone size-full wp-image-1508506"></p><p data-w="41" data-c="2704">Se ti stai domandando <strong>come registrare la voce su un video</strong>, considera che puoi fare riferimento a diverse soluzioni, a seconda della tipologia di dispositivo e applicativo che intendi utilizzare. Puoi trovare tutto spiegato in questa mia <a href="https://www.aranzulla.it/come-aggiungere-audio-ad-un-video-1282827.html">guida dedicata</a> interamente all’argomento.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>