<header id="pageContentHead"><h1>Come resettare auricolare Bluetooth</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="55" data-c="55">Hai associato il tuo <strong><a href="https://www.aranzulla.it/auricolari-bluetooth-guida-allacquisto-982793.html">auricolare Bluetooth</a></strong> allo smartphone per poter accettare le telefonate senza sbloccare lo schermo del telefono, in particolare durante la guida. Proprio oggi, però, hai acquistato un nuovo telefono ma, nonostante i numerosi tentativi, non riesci a disassociare il tuo auricolare Bluetooth da quello vecchio per poterlo utilizzare sul device più recente.</p><p data-w="50" data-c="105">Non preoccuparti, ci sono io qui ad aiutarti! L'operazione è più semplice di quello che sembra: devi solo prendere confidenza con i comandi Bluetooth offerti dai vari dispositivi, così da poter <strong>resettare auricolare Bluetooth</strong> e disconnetterlo dal vecchio dispositivo, per poterlo poi associare al nuovo in pochi e semplici passi.</p><p data-w="55" data-c="160">Ti anticipo fin da subito che, una volta abbinata una periferica Bluetooth a un particolare device, essa cercherà sempre di collegarsi all'ultimo dispositivo connesso: dovrai quindi annullare l'associazione tra l'auricolare e l'ultimo dispositivo su cui è stato utilizzato, oltre che impostare l'auricolare stesso in modalità di abbinamento (chiamata anche pairing). Buona lettura e buon lavoro!</p><div id="ad-in-article-0" class="banner"></div><h2 data-w="1" data-c="161">Indice</h2><ul data-w="14" data-c="175"><li><a href="#chapter1">Operazioni preliminari: eliminare l'associazione Bluetooth</a><ul><li><a href="#chapter11">Windows</a></li><li><a href="#chapter12">macOS</a></li><li><a href="#chapter13">Android</a></li><li><a href="#chapter14">iPhone/iPad</a></li></ul></li><li><a href="#chapter2">Come resettare l'auricolare Bluetooth</a></li></ul><p data-w="0" data-c="175"><a name="chapter1"></a></p><h2 data-w="5" data-c="180">Operazioni preliminari: eliminare l'associazione Bluetooth</h2><p data-w="36" data-c="216">Prima di ripristinare fisicamente l'auricolare Bluetooth, dovresti innanzitutto dissociarlo dal dispositivo al quale era abbinato, così da impedire a quest'ultimo di tentare la riconnessione automatica ogni volta. Di seguito ti spiego come fare sulle varie piattaforme.</p><p data-w="0" data-c="216"><a name="chapter11"></a></p><h3 data-w="1" data-c="217">Windows</h3><p data-w="0" data-c="217"><img fetchpriority="high" decoding="async" class="alignnone size-full wp-image-1568757" src="https://www.aranzulla.it/wp-content/contenuti/2018/11/9db87810.jpg" alt="Operazioni preliminari: eliminare l'associazione Bluetooth" width="610" height="458"></p><p data-w="102" data-c="319">Per iniziare, vediamo come agire sui computer e sui tablet dotati di sistema operativo <strong>Windows</strong>. Se si tratta di <a href="https://www.aranzulla.it/come-e-windows-11-1388350.html"><strong>Windows 11</strong></a>, apri innanzitutto le <strong>Impostazioni</strong> di sistema, cliccando sul simbolo dell'<strong>ingranaggio</strong> disponibile nel menu <strong>Start</strong>, oppure premendo la combinazione di tasti <strong>Win+I</strong> sulla tastiera. Successivamente, clicca sulla voce <strong>Bluetooth e dispositivi</strong> residente a sinistra (se non la vedi, fai prima clic sul pulsante ☰ situato in alto), premi sulla dicitura <strong>Dispositivi</strong> e individua il <strong>nome</strong> dell'auricolare Bluetooth, nella sezione dedicata agli apparecchi <strong>Audio</strong>. Per concludere, clicca sul simbolo <strong>…</strong> posto in sua corrispondenza e seleziona la voce <strong>Rimuovi</strong>, dal menu che si apre.</p><p data-w="79" data-c="398">Se impieghi invece <strong><a href="https://www.aranzulla.it/come-usare-windows-10-1068757.html">Windows 10</a></strong>, apri il <strong>menu Start</strong> del sistema operativo, fai tap sul simbolo dell'<strong>ingranaggio</strong> visibile sulla barra laterale dello stesso e clicca sull'icona <strong>Dispositivi</strong>, residente nella finestra che si apre sullo schermo. Ora, se necessario, fai clic sulla voce <strong>Bluetooth e altri dispositivi</strong> situata di lato, individua il <strong>nome</strong> dell'auricolare Bluetooth nella lista degli apparecchi <strong>Audio</strong> e cliccaci sopra; per eliminare l'associazione, premi sul pulsante <strong>Rimuovi</strong> che viene mostrato sullo schermo e, successivamente, sul pulsante <strong>Sì</strong>.</p><p data-w="100" data-c="498">Per quanto riguarda, invece, le versioni del sistema operativo Microsoft antecedenti a Windows 10, devi seguire una procedura ancora differente: individua innanzitutto l'<strong>icona del Bluetooth</strong> tra quelle visibili nei pressi dell'orologio (se non la vedi subito, clicca prima sulla <strong>freccetta rivolta verso l'alto</strong>, per visualizzare tutte le icone disponibili), fai <strong>clic destro</strong> su di essa e scegli la voce <strong>Mostra dispositivi Bluetooth</strong>, dall'ulteriore menu che va ad aprirsi. Giunto alla finestra apposita del Pannello di controllo, individua il <strong>nome</strong> dell'auricolare nella lista dei dispositivi configurati, fai <strong>clic destro</strong> su di esso e premi sulla voce <strong>Rimuovi</strong>, per due volte consecutive.</p><p data-w="0" data-c="498"><a name="chapter12"></a></p><h3 data-w="1" data-c="499">macOS</h3><p data-w="0" data-c="499"><img decoding="async" class="alignnone size-full wp-image-1568760" src="https://www.aranzulla.it/wp-content/contenuti/2018/11/98088dbc.jpg" alt="Operazioni preliminari: eliminare l'associazione Bluetooth" width="610" height="426"></p><p data-w="107" data-c="606">Passiamo ora ai <strong><a href="https://www.aranzulla.it/quale-mac-comprare-362719.html">Mac</a></strong>. Per eliminare l'associazione a un dispositivo Bluetooth, se impieghi un'edizione di macOS pari o successiva a <a href="https://www.aranzulla.it/come-aggiornare-a-macos-ventura-1410250.html">macOS 13 Ventura</a>, apri le <strong>Impostazioni di sistema</strong> cliccando sull'apposita voce disponibile nel <strong>menu Apple</strong> (oppure sul simbolo dell'<strong>ingranaggio</strong> visibile sul Dock) e recati nella sezione <strong>Bluetooth</strong>, visibile di lato. A questo punto, dopo aver <strong>attivato il Bluetooth</strong> intervenendo sulla levetta dedicata (se necessario), individua il <strong>nome</strong> dell'auricolare nella lista dei <strong>tuoi dispositivi</strong>, fai clic sul pulsante <strong>(i)</strong> posto in sua corrispondenza e premi sul bottone <strong>Dissocia questo dispositivo…</strong>, situato nell'ulteriore pannello che va ad aprirsi; infine, clicca sul pulsante <strong>Dissocia dispositivo</strong> e il gioco è fatto.</p><p data-w="77" data-c="683">Se impieghi invece un'edizione meno recente di macOS, apri invece le <strong>Preferenze di sistema</strong> — cliccando sul simbolo dell'<strong>ingranaggio</strong> visibile sul Dock o sulla voce dedicata residente nel <strong>menu Apple</strong> — e premi sull'icona di <strong>Bluetooth</strong>, residente nella nuova finestra che va ad aprirsi. Ora, individua il <strong>nome</strong> dell'auricolare da dissociare, fai <strong>clic destro</strong> su di esso e premi sulla voce <strong>Rimuovi</strong> per due volte consecutive, in modo da annullare l'accoppiamento tra il computer e il dispositivo audio.</p><p data-w="0" data-c="683"><a name="chapter13"></a></p><h3 data-w="1" data-c="684">Android</h3><p data-w="0" data-c="684"><img decoding="async" class="alignnone size-full wp-image-1568761" src="https://www.aranzulla.it/wp-content/contenuti/2018/11/2e4196fd.jpg" alt="Come resettare auricolare Bluetooth" width="610" height="671"></p><p data-w="56" data-c="740">Se l'auricolare Bluetooth è associato a un dispositivo <strong><a href="https://www.aranzulla.it/migliori-smartphone-android-guida-allacquisto-1349365.html">Android</a></strong>, apri innanzitutto le <strong>impostazioni</strong> di quest'ultimo, facendo tap sul simbolo dell'<strong>ingranaggio</strong> residente nella schermata Home, oppure nel drawer delle applicazioni. In seguito, fai tap sulla voce <strong>Bluetooth/Bluetooth e dispositivi</strong> e, se necessario, <strong>attiva il Bluetooth</strong>, spostando su <strong>ON</strong> la levetta posta in cima allo schermo.</p><p data-w="93" data-c="833">In seguito, individua il <strong>nome</strong> dell'auricolare di tuo interesse, tocca il simbolo <strong>(&gt;)</strong>, il pulsante a forma d'<strong>ingranaggio</strong> o il bottone <strong>(i)</strong> posto in sua corrispondenza e premi sulla voce <strong>Disaccoppia</strong>, <strong>Dissocia</strong>, <strong>Annulla abbinamento</strong> o simili; se necessario, conferma la volontà di procedere, rispondendo in maniera affermativa all'avviso che compare sullo schermo. Tengo comunque a precisare che le voci e i menu che vedi sul tuo schermo potrebbero essere leggermente diversi, tutto dipende dalla versione di Android installata sul dispositivo e dalle personalizzazioni applicate dal produttore: il risultato finale, tuttavia, è assolutamente identico.</p><p data-w="0" data-c="833"><a name="chapter14"></a></p><h3 data-w="2" data-c="835">iPhone/iPad</h3><p data-w="0" data-c="835"><img loading="lazy" decoding="async" class="alignnone size-full wp-image-1568764" src="https://www.aranzulla.it/wp-content/contenuti/2018/11/4498b245.jpg" alt="Come resettare auricolare Bluetooth" width="610" height="655"></p><p data-w="55" data-c="890">Avevi preventivamente associato l'auricolare all'<strong><a href="https://www.aranzulla.it/quale-iphone-scegliere-905509.html">iPhone</a></strong> o all'<strong><a href="https://www.aranzulla.it/quale-ipad-comprare-894862.html">iPad</a></strong>? Nessun problema: anche in questo caso, puoi dissociare i due dispositivi tra loro in maniera estremamente semplice. Per cominciare, apri le <strong>Impostazioni</strong> del telefono o del tablet, premendo sul simbolo dell'<strong>ingranaggio</strong> residente nella schermata Home oppure nella Libreria app e, successivamente, apri la sezione <strong>Bluetooth</strong>.</p><p data-w="49" data-c="939">Ora, se necessario, <strong>attiva</strong> la connettività Bluetooth intervenendo sulla levetta dedicata, attendi che la lista degli apparecchi precedentemente abbinati compaia sullo schermo e tocca il pulsante <strong>(i)</strong>, corrispondente al <strong>nome</strong> dell'auricolare da dissociare. Infine, fai tap sulle voci <strong>Dissocia questo dispositivo</strong> e <strong>Dissocia dispositivo</strong>, così da annullare definitivamente l'abbinamento.</p><p data-w="0" data-c="939"><a name="chapter2"></a></p><h2 data-w="4" data-c="943">Come resettare l'auricolare Bluetooth</h2><p data-w="0" data-c="943"><img loading="lazy" decoding="async" class="alignnone size-full wp-image-1119826" src="https://www.aranzulla.it/wp-content/contenuti/2018/11/btaux.jpeg" alt="Come resettare auricolare Bluetooth" width="610" height="407"></p><p data-w="72" data-c="1015">Dopo aver dissociato l'auricolare Bluetooth da tutti i dispositivi sui quali eri solito utilizzarlo, non ti resta che <strong>reimpostarlo in modalità di abbinamento o pairing</strong>, così da completarne il ripristino e renderlo nuovamente in grado di accettare nuove connessioni da dispositivi sconosciuti. Molti auricolari Bluetooth ritornano automaticamente in modalità di pairing, quando viene annullato l'accoppiamento su tutti i dispositivi precedentemente noti, ma esistono casi in cui tale operazione va effettuata a mano.</p><p data-w="87" data-c="1102">Ad ogni modo, per riuscirci, è in genere sufficiente spegnere l'auricolare e riaccenderlo <strong>tenendo premuto il tasto d'accensione</strong> per almeno 4-5 secondi: l'attivazione della modalità di abbinamento, di solito, viene notificata dal LED di controllo, che potrebbe illuminarsi di <strong>luce intermittente</strong> o <strong>cambiare continuamente colore in rapida sequenza</strong>. Inoltre, l'auricolare potrebbe altresì riprodurre un messaggio vocale pre-registrato, nel quale viene comunicato l'ingresso in <strong>pairing mode</strong> (solitamente in lingua inglese), unitamente al <strong>codice di sicurezza</strong> da usare per l'accoppiamento, se richiesto dal dispositivo al quale l'auricolare va associato.</p><p data-w="94" data-c="1196">Tieni ben presente che i passaggi per accedere alla modalità di pairing potrebbero differire in base al modello in tuo possesso: per farti qualche esempio, se hai bisogno di <strong>resettare auricolare Bluetooth Cellular Line</strong>, devi accendere l'auricolare premendo e tenendo premuto il tasto di accensione, finché la luce non lampeggia di arancione; se possiedi un paio di auricolari wireless Bluetooth della stessa marca, la procedura da seguire è leggermente articolata: per iniziare a <strong>resettare auricolare Bluetooth Cellularline Java</strong>, estrailo dalla base di ricarica insieme al suo “gemello”, chiudi quest'ultima e <strong>spegni</strong> entrambi gli auricolari.</p><p data-w="81" data-c="1277">Successivamente, prendi uno dei due auricolari, premi e tieni premuto il <strong>tasto fisico</strong> per circa 10 secondi e attendi che il LED si illumini prima di bianco e arancione, poi di bianco per tre volte e, successivamente, di rosso; ripeti gli stessi passaggi anche sull'altro auricolare, rimettili entrambi nella base di ricarica e chiudi quest'ultima. Per finire, riprendi gli auricolari e premi contemporaneamente il tasto fisico presente su entrambi: se tutto è filato liscio, la modalità di abbinamento dovrebbe essere stata ristabilita.</p><p data-w="104" data-c="1381">Ancora, mi chiedi <strong>come resettare auricolari Bluetooth JBL</strong>? In tal caso, dovrai seguire una procedura leggermente diversa rispetto a quella vista poc'anzi. Per iniziare, rimetti entrambi gli auricolari nella loro base di ricarica, premi il <strong>tasto fisico</strong> presente sull'<strong>auricolare destro</strong> e tienilo premuto, finché il LED non lampeggia velocemente per due volte; successivamente, rilascia il pulsante, attendi un secondo e ripeti la stessa operazione di cui sopra. Per finire, estrai entrambi gli auricolari dalla base di ricarica, attendi che si “vedano” tra di loro e il gioco è fatto: la modalità di abbinamento è stata reimpostata e puoi ri-associarli ai dispositivi che desideri.</p><p data-w="51" data-c="1432">Tieni ben presente che i passaggi per accedere alla modalità di pairing potrebbero differire in base al modello in tuo possesso: qualora la procedura descritta poc'anzi non dovesse essere adatta al tuo caso, ti consiglio di far riferimento al manuale d'uso degli auricolari in tuo possesso, per ottenere informazioni più specifiche.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>