<header id="pageContentHead"><h1>Come mettere l’autotune su FL Studio</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="108" data-c="108">Segui ormai da tempo il genere hip hop ed è grazie a questa tua passione che hai scoperto l’<strong>autotune</strong>, quello che a prima vista sembra essere un “magico strumento” che aiuta a intonare la voce. D’altronde, tra rapper e trapper ormai lo usano tantissimi artisti presenti nelle classifiche e quindi hai deciso di provarci anche tu. Più precisamente, vorresti sapere se è possibile avere l’autotune in <strong>FL Studio</strong>, il programma di produzione che ormai usi da tempo per dilettarti con la tua passione per la musica, perché finora non hai trovato istruzioni chiare al riguardo. Beh, se le cose stanno così, non preoccuparti: sei nel posto giusto!</p><p data-w="82" data-c="190">In questa guida, infatti, ti illustrerò nel dettaglio <strong>come mettere l’autotune su FL Studio</strong> e come avvalertene per le tue produzioni, indipendentemente da quelle che sono le tue aspirazioni in termini artistici. D’altronde ci sono molti artisti che utilizzano questi strumenti ad alti livelli, ma è possibile avvalersene anche se si è alle prime armi. Nel caso te lo stessi chiedendo, le soluzioni che analizzerò sono tutte gratuite, quindi non dovrai spendere un centesimo per provare questo intrigante strumento in prima persona.</p><p data-w="75" data-c="265">Allora, che ne dici? Hai intenzione di provare a metterti in gioco davanti al microfono e dimostrare a tutti quanto valgono le tue rime? Secondo me non stai nella pelle, dato che i tuoi idoli hanno iniziato nello stesso modo. Coraggio allora, ti basta semplicemente seguire le rapide istruzioni che trovi di seguito. A me non resta altro da fare, se non augurarti buona lettura e farti un grosso in bocca al lupo per tutto!</p><div id="ad-in-article-0" class="banner"></div><h2 data-w="1" data-c="266">Indice</h2><ul data-w="37" data-c="303"><li><a href="#chapter1">Informazioni preliminari</a></li><li><a href="#chapter2">Come installare i plugin per l'autotune su FL Studio</a></li><li><a href="#chapter3">Come mettere l'autotune su FL Studio</a><ul><li><a href="#chapter4">Pitcher (Windows/macOS)</a></li><li><a href="#chapter5">GSnap (Windows)</a></li><li><a href="#chapter6">MAuto Pitch (Windows/macOS)</a></li><li><a href="#chapter7">Altri plugin per l'autotune</a></li></ul></li><li><a href="#chapter7">Come mettere l'autotune su FL Studio Mobile</a></li></ul><p data-w="0" data-c="303"><a name="chapter1"></a></p><h2 data-w="2" data-c="305">Informazioni preliminari</h2><p data-w="0" data-c="305"><img fetchpriority="high" decoding="async" class="alignnone size-full wp-image-1219328" src="https://www.aranzulla.it/wp-content/contenuti/2020/06/e9b91e01.jpg" alt="Autotune FL Studio" width="610" height="342"></p><p data-w="25" data-c="330">Prima di entrare nel dettaglio della procedura su <strong>come mettere l’autotune su FL Studio</strong>, ritengo possa interessarti saperne di più in merito a questo strumento.</p><p data-w="30" data-c="360">Ebbene, l’autotune è uno strumento che permette di <strong>sistemare l’intonazione</strong> e <strong>mascherare le imperfezioni della propria voce</strong>. Se utilizzata sapientemente, questa tecnologia può migliorare un brano e renderlo più “orecchiabile”.</p><p data-w="57" data-c="417">La storia dell’autotune inizia nel 1997, quando l’azienda <strong>Antares Audio Technologies</strong> rilascia il software proprietario <strong>Auto-Tune</strong>. Il primo brano popolare a utilizzare questo strumento arriva nel 1998: la cantante Cher lo utilizza per la canzone “Believe”, contenuta nell’omonimo album. In realtà, però, il genere che più ha contribuito alla diffusione dell’autotune è quello <strong>hip hop</strong>, seguito rapidamente dalla <strong>trap</strong>.</p><p data-w="63" data-c="480">Se vuoi saperne di più sulla storia dell’autotune, consulta <a href="http://it.wikipedia.org/wiki/Auto-Tune" rel="nofollow" target="_blank">Wikipedia</a>. Ora noi invece passiamo al sodo: nelle righe che seguono ti spiegherò come avere l’autotune in <strong>FL Studio</strong>, ritenuto da molti come uno dei <a href="https://www.aranzulla.it/programmi-per-comporre-musica-24308.html">migliori programmi per comporre musica</a>. Se tu non l’hai ancora installato, ti consiglio di dare un’occhiata alla mia guida su <a href="https://www.aranzulla.it/come-scaricare-fl-studio-gratis-1191605.html">come scaricare FL Studio gratis</a> (in versione di prova).</p><p data-w="55" data-c="535">Prima di iniziare, ti ricordo che avrai bisogno anche di una tua <strong>traccia</strong> su cui applicare l’autotune. Per questo motivo, ti consiglio caldamente di consultare il mio tutorial su <a href="https://www.aranzulla.it/come-registrare-su-fl-studio-1212189.html">come registrare su FL Studio</a>, in cui ho spiegato come utilizzare le funzionalità di base e quali strumenti utilizzare per <strong>“catturare” la voce</strong> con questo programma.</p><p data-w="16" data-c="551">Detto anche questo, passiamo all’azione. Trovi tutte le istruzioni di cui hai bisogno proprio qui sotto.</p><p data-w="0" data-c="551"><a name="chapter2"></a></p><h2 data-w="9" data-c="560">Come installare i plugin per l’autotune su FL Studio</h2><p data-w="0" data-c="560"><img decoding="async" class="alignnone size-full wp-image-1219341" src="https://www.aranzulla.it/wp-content/contenuti/2020/06/af2ac3ba.jpg" alt="Cartella plugin VST" width="610" height="285"></p><p data-w="25" data-c="585">Molti artisti utilizzano dei <a href="https://www.aranzulla.it/migliori-vst-gratis-1207785.html">plugin VST (Virtual Studio Technology)</a> per sfruttare l’autotune. Meglio, dunque, dare un’occhiata alla procedura per installare queste <strong>estensioni</strong> prima di procedere.</p><p data-w="57" data-c="642">In genere, ci sono due tipologie di <strong>plugin</strong>: quelli che dispongono del <strong>setup</strong> e quelli che devono essere aggiunti <strong>manualmente</strong> a FL Studio. Nel primo caso ti basta semplicemente avviare l’<strong>installer</strong> e seguire le <strong>indicazioni</strong> a schermo, mentre nel secondo devi <strong>spostare/copiare i file</strong> (es. i .dll su Windows) nella <strong>cartella di installazione</strong> del programma.</p><p data-w="54" data-c="696">Solitamente, il percorso da seguire su <strong>Windows</strong> è <code>C:\Program Files (x86)\VstPlugins</code>, mentre su <strong>macOS</strong> è <code>~/Library/Audio/Plugins/VST</code>. In ogni caso, puoi trovare il giusto percorso semplicemente avviando <strong>FL Studio</strong>, facendo clic sulla voce <strong>OPTIONS</strong> che si trova in alto e premendo sull’opzione <strong>Manage plugins</strong>. Troverai l’informazione che cerchi sulla sinistra.</p><p data-w="51" data-c="747">Ovviamente, è difficile fornirti delle indicazioni precise, dato che ogni singolo plugin può avere, ad esempio, un setup diverso. Tuttavia, se hai bisogno di maggiori informazioni, puoi fare riferimento al mio tutorial su <a href="https://www.aranzulla.it/come-installare-vst-su-fl-studio-1211823.html">come installare VST su FL Studio</a>, dove ho analizzato nel dettaglio la questione con tanto di <strong>esempi pratici</strong>.</p><p data-w="22" data-c="769">Insomma, utilizzando queste indicazioni ed eventualmente seguendo quelle che compariranno a schermo, non dovresti avere alcun tipo di problema nell’installazione dei plugin.</p><p data-w="0" data-c="769"><a name="chapter3"></a></p><h2 data-w="6" data-c="775">Come mettere l’autotune su FL Studio</h2><p data-w="46" data-c="821">Adesso che conosci un po’ la storia dell’autotune e sai come installare i plugin VST, direi che sei pronto per passare all’azione e utilizzare in prima persona lo strumento in questione. Per fare questo, prenderò in esame alcune tra le <strong>soluzioni gratuite</strong> che ritengo più valide.</p><p data-w="0" data-c="821"><a name="chapter4"></a></p><h3 data-w="3" data-c="824">Pitcher (Windows/macOS)</h3><p data-w="0" data-c="824"><img decoding="async" class="alignnone size-full wp-image-1219344" src="https://www.aranzulla.it/wp-content/contenuti/2020/06/493583c4.jpg" alt="Aprire Pitcher FL Studio" width="610" height="327"></p><p data-w="20" data-c="844">Non tutti conoscono questa possibilità, ma in realtà FL Studio implementa già uno strumento interessante per utilizzare l’autotune, chiamato <strong>Pitcher</strong>.</p><p data-w="39" data-c="883">Per aprire lo strumento in oggetto, ti basta premere sul <strong>mixer</strong> (la finestra in basso a sinistra con il <strong>canale Master</strong> in bella vista), fare clic sulla voce <strong>Slot 1</strong> che si trova a destra e premere sulla voce <strong>Pitcher</strong>.</p><p data-w="34" data-c="917">Comparirà così sul display la <strong>schermata principale</strong> dello strumento. È bene analizzarla, in quanto rispecchia quanto accade con la maggior parte dei plugin dedicati all’autotune, che hanno più o meno tutti le stesse funzionalità.</p><p data-w="48" data-c="965">In basso a sinistra c’è la manopola <strong>Speed</strong>, che in altri programmi viene chiamata anche <strong>Retune Speed</strong>: si tratta della <strong>velocità</strong> con cui viene applicata la <strong>correzione dell’intonazione</strong> all’audio di input. Nel caso di Pitcher, sono disponibili tre impostazioni di base: <strong>Fast</strong> (Veloce), <strong>Medium</strong> (Medio) e <strong>Slow</strong> (Lento).</p><p data-w="50" data-c="1015">Sulla destra è invece presente un’altra manopola, che qui viene chiamata <strong>Fine Tune</strong> (in altri programmi è denominata <strong>Throat Length</strong>). Questa funzionalità permette essenzialmente di andare ad agire sulle cosiddette <strong>formanti</strong>, ovvero sulle <strong>frequenze di risonanza</strong>. Non a caso, è possibile attivare l’opzione <strong>Formant</strong>, in modo da sentire la differenza.</p><p data-w="46" data-c="1061">Al centro della schermata di Pitcher è possibile scegliere il <strong>registro vocale</strong>, spostandolo più verso una <strong>voce maschile</strong> o una <strong>femminile</strong>. In alto si possono invece selezionare la <strong>chiave</strong> e la <strong>scala</strong>. Questi sono essenzialmente i principali componenti di ogni plugin dedicato all’autotune che si rispetti.</p><p data-w="0" data-c="1061"><img loading="lazy" decoding="async" class="alignnone size-full wp-image-1219345" src="https://www.aranzulla.it/wp-content/contenuti/2020/06/20836055.jpg" alt="Canzone Test Pitcher autotune FL Studio" width="610" height="371"></p><p data-w="48" data-c="1109">Se non sei molto pratico, probabilmente starai pensando che sia complicato utilizzare questi strumenti, dato che magari non conosci così bene l’ambito musicale. In realtà, di fatto è possibile imparare a utilizzare queste funzionalità anche senza disporre di chissà quale formazione a livello musicale, andando semplicemente “a orecchio”.</p><p data-w="59" data-c="1168">Infatti, c’è chi adotta un “metodo pratico”, ovvero: si fanno più test possibili con questo strumento, fino a <strong>trovare la “giusta combinazione”</strong>. Chiaramente, studiando per bene cosa è in grado di fare ogni singola funzionalità e approfondendole riuscirai ad avere risultati migliori, ma se vuoi solamente fare dei test puoi anche provare nel modo che ti sto per illustrare.</p><p data-w="74" data-c="1242">Se non sei molto pratico, prova a <strong>registrare la tua voce</strong>, importarla all’interno di <strong>FL Studio</strong> (puoi anche trascinarla nella zona chiamata <strong>Track 1</strong>) e <strong>“giocare” con chiave e scala</strong> (es. C, G#), provando a <strong>disattivare/attivare i pulsanti con le lettere</strong> che trovi in alto e <strong>cambiare le altre impostazioni</strong> (ad esempio, “Minor” in “Major”). Ricordati di spostare l’opzione in alto a sinistra da <strong>PAT</strong> a <strong>SONG</strong> e di premere sull’<strong>icona di riproduzione</strong>.</p><p data-w="51" data-c="1293">Non è chiaramente il metodo migliore a lungo andare, ma per iniziare può andare bene e farti ottenere subito dei risultati concreti, dato che sentirai la tua voce con l’autotune. Starà poi a te approfondire lo strumento, ma adesso hai imparato a impostare il tutto in modo semplice su FL Studio.</p><p data-w="0" data-c="1293"><a name="chapter5"></a></p><h3 data-w="2" data-c="1295">GSnap (Windows)</h3><p data-w="0" data-c="1295"><img loading="lazy" decoding="async" class="alignnone size-full wp-image-1219346" src="https://www.aranzulla.it/wp-content/contenuti/2020/06/3521ea81.jpg" alt="Abilita GSnap" width="610" height="388"></p><p data-w="16" data-c="1311"><strong>GSnap</strong> è uno dei plugin gratuiti più utilizzati per l’autotune. Tuttavia, è disponibile solamente per <strong>Windows</strong>.</p><p data-w="34" data-c="1345">Per installare questo plugin, collegati al <a href="https://www.gvst.co.uk/gsnap.htm" rel="nofollow" target="_blank">sito ufficiale di GSnap</a> e premi sul collegamento <strong>Download GSnap</strong>, scegliendo tra la versione a <strong>32 bit</strong> e quella a <strong>64 bit</strong>, a seconda del <a href="https://www.aranzulla.it/come-vedere-se-il-pc-e-32-o-64-bit-1050790.html">sistema operativo del tuo computer</a>.</p><p data-w="48" data-c="1393">A questo punto, apri il <strong>file .zip</strong> ottenuto ed estrai il <strong>file .dll</strong> all’interno della <strong>cartella dei plugin di FL Studio</strong>, che solitamente è <code>C:\Program Files (x86)\VstPlugins</code>. Se non sai bene come fare, ti consiglio di dare un’occhiata alla mia guida su <a href="https://www.aranzulla.it/come-estrarre-file-zip-24541.html">come estrarre file ZIP</a>.</p><p data-w="61" data-c="1454">Una volta posizionato correttamente il file, apri <strong>FL Studio</strong> (riavvialo se era già aperto), premi sul menu <strong>OPTIONS</strong> presente in alto a sinistra e seleziona la voce <strong>Manage plugins</strong> dal menu che si apre. Fai dunque clic sul pulsante <strong>Find plugins</strong> posto in alto a sinistra, scorri la lista e premi sull’<strong>icona della stella</strong> presente a fianco della voce <strong>GSnap</strong>.</p><p data-w="36" data-c="1490">A questo punto, chiudi la finestra legata al Plugin Manager e premi su quella del <strong>mixer</strong> presente in basso. Dopodiché, fai clic sulla voce <strong>Slot 1</strong> presente sulla destra e premi sull’opzione <strong>GSnap</strong> presente nella scheda <strong>Effect</strong>.</p><p data-w="33" data-c="1523">Successivamente, comparirà a schermo la finestra del plugin. Premendo sul pulsante <strong>SELECT A SCALE</strong> avrai la possibilità di scegliere <strong>chiave e scala</strong>, proprio come ti ho già spiegato nel <a href="#chapter4">capitolo dedicato a Pitcher</a>.</p><p data-w="0" data-c="1523"><img loading="lazy" decoding="async" class="alignnone size-full wp-image-1219347" src="https://www.aranzulla.it/wp-content/contenuti/2020/06/8939100f.jpg" alt="GSnap schermata" width="610" height="464"></p><p data-w="41" data-c="1564">Al centro sono disponibili tutte le opzioni del caso per <strong>“correggere” la voce</strong>, ma la particolarità di GSnap è la possibilità di utilizzare dei <strong>preset</strong>. Infatti, premendo sulle <strong>frecce</strong> presenti in alto a destra, puoi provare a ottenere degli <strong>effetti</strong> interessanti.</p><p data-w="49" data-c="1613">Ovviamente, anche qui sta a te imparare a padroneggiare lo strumento come si deve. In realtà, per un neofita potrebbe non essere molto semplice utilizzare GSnap, ma si tratta sicuramente di una delle migliori soluzioni gratuite disponibili. Se vuoi un consiglio, per le prime registrazioni prova uno <em>“yeah”</em> prolungato.</p><p data-w="0" data-c="1613"><a name="chapter6"></a></p><h3 data-w="4" data-c="1617">MAuto Pitch (Windows/macOS)</h3><p data-w="0" data-c="1617"><img loading="lazy" decoding="async" class="alignnone size-full wp-image-1219348" src="https://www.aranzulla.it/wp-content/contenuti/2020/06/3fe6e68d.jpg" alt="MeldaProduction Installer" width="610" height="310"></p><p data-w="39" data-c="1656">Come dici? Hai provato i plugin che ti ho illustrato in precedenza ma ti sembrano troppo complessi? Nessun problema: se sei ancora inesperto, puoi affidarti a <strong>MAuto Pitch</strong>, che è uno degli strumenti per autotune più semplici da utilizzare.</p><p data-w="35" data-c="1691">Sicuramente è un po’ più “limitato” rispetto ad altre soluzioni, ma potresti trovarlo interessante. Per procedere, devi scaricare il pacchetto gratuito dei <strong>plugin di MeldaProduction</strong>, dato che questi tool vengono diffusi tramite un <strong>installer universale</strong>.</p><p data-w="22" data-c="1713">Collegati, dunque, al <a href="https://www.meldaproduction.com/downloads" rel="nofollow" target="_blank">sito ufficiale di MeldaProduction</a> e premi sul pulsante <strong>Download</strong>, scegliendo se scaricare la versione per <strong>Windows</strong> o per <strong>macOS</strong>.</p><p data-w="84" data-c="1797">Al termine del download, se usi <strong>Windows</strong>, avvia il <strong>file .exe</strong> ottenuto e clicca prima sul pulsante <strong>Sì</strong> e poi su <strong>Next</strong>. Spunta poi la casella <strong>I agree to the license terms</strong> e fai clic due volte sul tasto <strong>Next</strong>. Dopodiché, seleziona la voce <strong>MAutoPitch (free)</strong> presente sulla sinistra e premi in successione tre volte sul pulsante <strong>Next</strong>. Perfetto, ora non ti resta che attendere che il sistema completi l’installazione del plugin. Una volta terminata, fai clic sul tasto <strong>Exit</strong>, per concludere il setup.</p><p data-w="0" data-c="1797"><img loading="lazy" decoding="async" class="alignnone size-full wp-image-1219349" src="https://www.aranzulla.it/wp-content/contenuti/2020/06/cff36529.jpg" alt="Installazione plugin FL Studio macOS" width="610" height="387"></p><p data-w="74" data-c="1871">Se invece usi <strong>macOS</strong>, apri il <strong>file .zip</strong> ottenuto e avvia l’eseguibile <strong>maudioplugins_[versione]_setupmac</strong> contenuto al suo interno. A questo punto, la procedura è molto simile a quella vista per Windows: premi sul tasto <strong>Next</strong>, spunta la casella <strong>I agree to the license terms</strong>, fai clic due volte sul pulsante <strong>Next</strong>, seleziona <strong>MAutoPitch (free)</strong> e fai clic prima tre volte su <strong>Next</strong> e poi su <strong>Exit</strong>. Se necessario, digita la <strong>password</strong> del Mac.</p><p data-w="58" data-c="1929">Successivamente, avvia <strong>FL Studio</strong> (se era già aperto, riavvialo) e premi sulla voce <strong>OPTIONS</strong> presente in alto. A questo punto, fai clic sul menu <strong>Manage plugins</strong> e premi sul pulsante <strong>Find plugins</strong>, che si trova in alto a sinistra. Dopodiché, scorri la pagina e fai clic sull’<strong>icona della stella</strong> presente a fianco a entrambe le voci <strong>MAutoPitch</strong>.</p><p data-w="58" data-c="1987">Adesso, fai clic sulla finestra del <strong>mixer</strong> presente in basso a sinistra, premi sulla voce <strong>Slot 1</strong> che si trova sulla destra e seleziona l’opzione <strong>MAutoPitch</strong> che si trova nella scheda degli <strong>effetti</strong>. Scegli quindi se fornire <strong>statistiche anonime</strong> in merito all’utilizzo del plugin (premendo sui pulsanti <strong>Yes</strong> o <strong>No</strong>). Ti troverai così dinanzi alla schermata principale di MAutoPitch.</p><p data-w="0" data-c="1987"><img loading="lazy" decoding="async" class="alignnone size-full wp-image-1219350" src="https://www.aranzulla.it/wp-content/contenuti/2020/06/69cf2440.jpg" alt="Schermata MAutoPitch" width="610" height="270"></p><p data-w="41" data-c="2028">In alto ci sono tutti gli <strong>strumenti</strong> del caso, dalla <strong>manopola per la velocità</strong> fino agli <strong>effetti</strong>. Al centro, invece, puoi impostare la <strong>scala</strong>. Non manca poi la possibilità di utilizzare alcuni <strong>preset</strong>, sfruttando le <strong>frecce</strong> presenti in alto a destra.</p><p data-w="51" data-c="2079">Ottimo, adesso puoi utilizzare questi strumenti per <strong>impostare l’autotune</strong>. Ti consiglio di provare a utilizzare i vari <strong>preset</strong> per vedere come cambia la tua voce. Anche qui spetta a te <strong>analizzare per bene lo strumento</strong>, ma il mio consiglio è quello di provare qualche <em>“yeah”</em> prolungato per vedere come funziona l’autotune.</p><p data-w="0" data-c="2079"><a name="chapter7"></a></p><h3 data-w="4" data-c="2083">Altri plugin per l’autotune</h3><p data-w="0" data-c="2083"><img loading="lazy" decoding="async" class="alignnone size-full wp-image-1219353" src="https://www.aranzulla.it/wp-content/contenuti/2020/06/7cd71d26.jpg" alt="Graillon 2 FL Studio" width="610" height="401"></p><p data-w="23" data-c="2106">Ovviamente, esistono molte <strong>altre soluzioni</strong> oltre ai plugin che ho illustrato in precedenza. Di seguito trovi alcuni plugin che secondo me dovresti provare.</p><ul data-w="92" data-c="2198"><li><a href="https://www.auburnsounds.com/products/Graillon.html" rel="nofollow" target="_blank"><strong>Graillon 2</strong></a> (Windows / macOS): un plugin con un’interfaccia dal look “rétro”. È in grado di svolgere tutte le attività richieste a un software di questo tipo e sicuramente piacerà agli appassionati con un po’ di anni sulle spalle.</li><li><a href="https://www.kvraudio.com/product/kerovee-by-g200kg" rel="nofollow" target="_blank"><strong>KeroVee</strong></a> (Windows): uno dei plugin con più possibilità in generale. Generalmente, viene utilizzato da chi necessita di una certa precisione nella “correzione” della voce.</li><li><a href="http://web.archive.org/web/20070910035106/http://pir.at.infoseek.co.jp/aas_autotune.zip" rel="nofollow" target="_blank"><strong>AAS Autotune</strong></a> (Windows): se conosci già molto bene questo mondo, potresti provare ad approcciarti a questo tool senza interfaccia. Viene spesso utilizzato nel genere hip hop per realizzare delle produzioni originali.</li></ul><p data-w="0" data-c="2198"><a name="chapter7"></a></p><h2 data-w="7" data-c="2205">Come mettere l’autotune su FL Studio Mobile</h2><p data-w="0" data-c="2205"><img loading="lazy" decoding="async" class="alignnone size-full wp-image-1219351" src="https://www.aranzulla.it/wp-content/contenuti/2020/06/eccd7b77.jpg" alt="Aprire FL Studio Mobile" width="610" height="385"></p><p data-w="36" data-c="2241"><strong>FL Studio Mobile</strong>, la versione per dispositivi mobili di FL Studio, offre anch’essa funzioni legate all’autotune. L’app è scaricabile per circa 15 euro su <a href="https://play.google.com/store/apps/details?id=com.imageline.FLM&amp;hl=it" rel="nofollow" target="_blank">Android</a> e <a href="https://apps.apple.com/it/app/fl-studio-mobile/id432850619" rel="nofollow" target="_blank">iOS/iPadOS</a> ma in realtà i può utilizzare gratuitamente su PC.</p><p data-w="32" data-c="2273">Infatti, come spiegato nella <a href="https://www.image-line.com/support/flstudio_mobile_online_manual/html/plugins/FL%20Studio%20Mobile_FLStudioPlugin.htm" rel="nofollow" target="_blank">documentazione ufficiale</a> (in inglese), gli sviluppatori hanno deciso di implementare la versione mobile di FL Studio all’interno di quella per PC, tramite un <strong>plugin</strong> già preinstallato nel software.</p><p data-w="23" data-c="2296">Questo significa che puoi utilizzare gratuitamente tutte le funzionalità di questa versione senza spendere soldi e installarla subito sul tuo smartphone e tablet.</p><p data-w="38" data-c="2334">Prima di spiegarti come procedere, tengo a precisare che gli sviluppatori hanno implementato l’<strong>Auto-Pitch</strong> in modo nativo solamente con la <strong>versione 3.3.1 dell’app</strong>, uscita a giugno 2020 (potresti dunque dover aggiornare il plugin <a href="https://www.aranzulla.it/come-scaricare-fl-studio-1066178.html">scaricando l’ultima versione di FL Studio</a>).</p><p data-w="57" data-c="2391">Per procedere, se intendi testare l’app da PC, avvia dunque <strong>FL Studio</strong> per Windows o macOS, premi sul pulsante <strong>OPTIONS</strong> presente in alto a destra e fai clic sulla voce <strong>Manage plugins</strong> dal menu che si apre. Premi, dunque, sul pulsante <strong>Find plugins</strong> e attiva l’<strong>icona della stella</strong> presenta a fianco della voce <strong>FL Studio Mobile</strong>.</p><p data-w="57" data-c="2448">Chiudi, dunque, la finestra e premi sulla voce <strong>ADD</strong> presente in alto a sinistra. Dopodiché, fai clic su <strong>FL Studio Mobile</strong> e comparirà la schermata di <strong>FL Studio Mobile</strong>. Premi poi sulla parte sinistra della finestra, in modo da <strong>chiudere il menu</strong>, e fai clic prima sull’<strong>icona della freccia</strong> verso sinistra e poi sul pulsante verde <strong>+</strong>.</p><p data-w="0" data-c="2448"><img loading="lazy" decoding="async" class="alignnone size-full wp-image-1219352" src="https://www.aranzulla.it/wp-content/contenuti/2020/06/7756a0a.jpg" alt="FL Studio Mobile schermata" width="610" height="307"></p><p data-w="43" data-c="2491">A questo punto, premi sull’opzione <strong>Auto-Pitch</strong> e compariranno a schermo tutte le impostazioni relative all’<strong>autotune</strong>. L’utilizzo è molto simile a quello che ti ho illustrato nel <a href="#chapter4">capitolo legato a Pitcher</a>, dato che si tratta anche in questo caso di una soluzione integrata.</p><p data-w="64" data-c="2555">Infatti, una volta <strong>registrata la voce</strong> (tramite l’icona <strong>Rec</strong>) oppure <strong>importata una traccia</strong> (puoi <strong>trascinarla</strong> all’interno della finestra, premere sul tasto <strong>+</strong> e recarti nel percorso <strong>Audio Clip &gt; My File &gt; My Samples</strong>), ti basta “giocare” un po’ con <strong>chiave e scala</strong> e provare a girare la manopola <strong>Speed</strong>, in modo da notare l’effetto autotune. Starà poi a te imparare a utilizzare questo strumento con successo.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>