<header id="pageContentHead"><h1>Come registrare con Audacity</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="76" data-c="76">Hai urgente necessità di creare delle registrazioni audio personali e, confrontandoti con un tuo conoscente, questi ti ha consigliato di servirti di <strong>Audacity</strong>. Beh, lascia che te lo dica: si tratta di un consiglio più che valido! Audacity, infatti, è un software open source, gratuito e multi-piattaforma (disponibile per Windows, macOS e Linux), ricco di funzionalità adibite alla manipolazione dell'audio. Ha davvero ben poco da invidiare alle alternative a pagamento e risulta molto semplice da utilizzare.</p><p data-w="74" data-c="150">Dunque, se è tuo interesse capire <strong>come registrare con Audacity</strong>, sappi che ti trovi proprio nel posto giusto: di seguito, infatti, ti spiegherò per filo e per segno come usare questo software per acquisire l'audio dal microfono, dal PC (catturando, dunque, i suoni provenienti dalla scheda audio), da Internet e da dispositivi esterni, come i mixer. Inoltre, sarà mia cura darti alcune “dritte” sulla registrazione multitraccia e alla creazione di vere e proprie canzoni.</p><p data-w="65" data-c="215">Allora, cosa aspetti a iniziare? Ritaglia qualche minuto di tempo libero per te, mettiti bello comodo e leggi con molta attenzione tutto quanto ho da spiegarti sull'argomento. Ti garantisco che, al termine di questa guida, avrai acquisito le competenze necessarie per raggiungere brillantemente il risultato che ti sei prefissato. Detto ciò, non mi resta altro da fare, se non augurarti buona lettura e buon divertimento!</p><div id="ad-in-article-0" class="banner"></div><h2 data-w="1" data-c="216">Indice</h2><ul data-w="38" data-c="254"><li><a href="#chapter1">Operazioni preliminari: installare Audacity</a></li><li><a href="#chapter2">Come registrare con Audacity dal PC e dal Mac</a><ul><li><a href="#chapter21">Come registrare con Audacity da microfono</a></li><li><a href="#chapter22">Come registrare con Audacity da fonte esterna</a></li><li><a href="#chapter23">Come registrare audio PC con Audacity</a></li><li><a href="#chapter24">Come registrare una canzone con Audacity</a></li></ul></li></ul><p data-w="0" data-c="254"><a name="chapter1"></a></p><h2 data-w="4" data-c="258">Operazioni preliminari: installare Audacity</h2><p data-w="0" data-c="258"><img fetchpriority="high" decoding="async" class="alignnone size-full wp-image-1669054" src="https://www.aranzulla.it/wp-content/contenuti/2019/07/5fd0e524.jpg" alt="Operazioni preliminari: installare Audacity" width="610" height="444"></p><p data-w="53" data-c="311">Hai tutta l'intenzione di imparare a <strong>registrare con Audacity</strong> ma non hai ancora provveduto a scaricarlo sul tuo computer? Nessun problema: puoi far fronte alla cosa in maniera semplicissima. Per esempio, se impieghi Windows 10 oppure Windows 11, puoi scaricare e installare Audacity direttamente dal <a href="https://apps.microsoft.com/detail/xp8k0j757hhrdw?hl=it-IT&amp;gl=IT" rel="nofollow" target="_blank">Microsoft Store</a>, seguendo la solita procedura prevista dal <a href="https://www.aranzulla.it/come-scaricare-app-927964.html#come-scaricare-app-su-windows-10">sistema operativo</a>.</p><p data-w="119" data-c="430">In alternativa o se hai un Mac, collegati alla <a href="https://www.audacityteam.org/download/" rel="nofollow" target="_blank">pagina di download di Audacity</a> e clicca prima sulla voce relativa al tuo sistema operativo e poi sul pulsante di Download relativa al sito ufficiale di Audacity (non Muse Hub). Ad esempio, nel caso di macOS, devi cliccare sul pulsante <strong>Download</strong> di <strong>Universal DMG</strong>. A download ultimato, apri il <strong>file .dmg</strong> ottenuto e serviti della finestra che compare sullo schermo, per <strong>trascinare</strong> l'icona di Audacity nella cartella <strong>Applicazioni</strong> del Mac; in seguito, fai doppio clic sull'icona appena copiata e premi sul pulsante <strong>Apri</strong>, così da eseguire il software superando le restrizioni imposte da Apple nei confronti degli sviluppatori non ufficialmente certificati (va fatto solo la prima volta). <a href="https://www.aranzulla.it/come-scaricare-audacity-1103786.html">Maggiori info qui</a>.</p><p data-w="0" data-c="430"><img decoding="async" class="alignnone size-full wp-image-1669056" src="https://www.aranzulla.it/wp-content/contenuti/2019/07/66c4b3a9.jpg" alt="Operazioni preliminari: installare Audacity" width="610" height="368"></p><p data-w="47" data-c="477">A prescindere dal sistema operativo da te in uso, apri Audacity, clicca sul pulsante <strong>OK</strong>, apponi il segno di spunta accanto alla voce <strong>Non mostrare più all'avvio</strong> (per evitare la visualizzazione della schermata di benvenuto) e premi nuovamente su <strong>OK</strong>: sei finalmente pronto per usare il programma!</p><p data-w="59" data-c="536">Laddove riscontrassi qualche difficoltà nell'installare il programma tramite Microsoft Store o Muse Hub Installer, puoi scaricare i pacchetti “classici” per l'installazione di Audacity, dedicati a Windows e macOS, e portare a termine il setup con la solita procedura prevista per i programmi desktop: per saperne di più, leggi la guida in cui ti spiego, nello specifico, <a href="https://www.aranzulla.it/come-scaricare-audacity-1103786.html">come scaricare Audacity</a>.</p><p data-w="0" data-c="536"><a name="chapter2"></a></p><h2 data-w="9" data-c="545">Come registrare con Audacity dal PC e dal Mac</h2><p data-w="26" data-c="571">Dopo aver installato e avviato il programma, puoi usarlo senza alcun limite, per registrare tramite il computer i contenuti che desideri. Trovi tutto spiegato qui sotto.</p><p data-w="0" data-c="571"><a name="chapter21"></a></p><h3 data-w="6" data-c="577">Come registrare con Audacity da microfono</h3><p data-w="0" data-c="577"><img decoding="async" class="alignnone size-full wp-image-1669051" src="https://www.aranzulla.it/wp-content/contenuti/2019/07/fdbf12c3.jpg" alt="Come registrare con Audacity dal PC e dal Mac" width="610" height="431"></p><p data-w="35" data-c="612">Per riuscire a registrare la tua voce o i suoni esterni attraverso il <strong>microfono</strong>, devi innanzitutto collegare quest'ultimo al computer tramite il jack audio, o qualsiasi altro ingresso previsto dalla scheda audio installata nel computer.</p><p data-w="34" data-c="646">Fatto ciò, avvia <strong>Audacity</strong>, clicca sul menu a tendina <strong>Configurazione audio</strong> e, successivamente, sulla voce <strong>Sistema</strong>; ora, se impieghi <strong>Windows</strong>, scegli la voce <strong>Windows DirectSound</strong>; su <strong>Mac</strong>, invece, devi selezionare la voce <strong>Core Audio</strong>.</p><p data-w="84" data-c="730">Ora, clicca nuovamente sul pulsante <strong>Configurazione audio</strong>, seleziona questa volta la voce <strong>Dispositivo di registrazione</strong> e seleziona la voce <strong>Microfono [scheda audio]</strong> o simili, dal menu successivo; agisci sui menu a tendina disponibili nel programma per impostare la registrazione da microfono: se ti trovi su <strong>Windows</strong>, imposta il menu a tendina situato in alto a sinistra sull'opzione <strong>Windows WASAPI</strong>, regola il menu a tendina situato subito accanto (quello relativo al dispositivo di registrazione) sulla voce <strong>Microfono</strong> (su <strong>Windows</strong>) oppure <strong>Ingresso digitale/Microfono</strong>, su macOS.</p><p data-w="50" data-c="780">A questo punto, per avviare l'acquisizione dei suoni attraverso il microfono, clicca poi sul pulsante <strong>Registra</strong> (a forma di <strong>cerchio rosso</strong>) situato nella pulsantiera del programma; per <strong>sospendere</strong> la registrazione, clicca sul pulsante <strong>Pausa</strong> (così facendo, non potrai però apportare modifiche sull'audio acquisito) oppure, per <strong>interromperla</strong>, premi sul bottone <strong>Stop</strong>.</p><p data-w="38" data-c="818">Per riascoltare la registrazione, devi semplicemente cliccare sul tasto <strong>Riproduci</strong> (quello a forma di <strong>triangolo</strong>) situato in alto. Se lo desideri, puoi applicare effetti e miglioramenti utilizzando i pulsanti e i menu disponibili nella parte superiore della schermata.</p><p data-w="70" data-c="888">A modifiche ultimate, puoi salvare l'audio sotto forma di file recandoti nel menu <strong>File &gt; Esporta audio…</strong>, presente in alto a sinistra; giunto nella finestra successiva, clicca sul pulsante <strong>Esporta nel computer</strong>, specifica la <strong>cartella</strong> in cui salvare il file e regola le ultime impostazioni (ad es. il <strong>formato</strong> e il <strong>bitrate</strong>) utilizzando la schermata che ti viene proposta e, quando sei pronto, clicca sul pulsante <strong>Esporta</strong>, per ultimare il tutto.</p><p data-w="0" data-c="888"><a name="chapter22"></a></p><h3 data-w="7" data-c="895">Come registrare con Audacity da fonte esterna</h3><p data-w="0" data-c="895"><img loading="lazy" decoding="async" class="alignnone size-full wp-image-1669048" src="https://www.aranzulla.it/wp-content/contenuti/2019/07/1db85a6c.jpg" alt="Come registrare con Audacity da fonte esterna" width="610" height="408"></p><p data-w="37" data-c="932">In generale, acquisire l'audio con Audacity da fonte esterna è tutt'altro che complicato; per riuscire nell'impresa, è indispensabile che il dispositivo esterno sia opportunamente collegato al DAC audio tramite l'ingresso preposto, e correttamente riconosciuto dal sistema operativo.</p><p data-w="29" data-c="961">Per alcuni dispositivi, potrebbe rivelarsi necessaria l'installazione di <strong>driver dedicati</strong>: ti invito a far riferimento al manuale d'uso del mixer in tuo possesso per ottenere informazioni aggiuntive in merito.</p><p data-w="37" data-c="998">Ad ogni modo, una volta effettuato il collegamento tra il dispositivo esterno e il computer, avvia Audacity, clicca sul pulsante <strong>Configurazione audio</strong>, seleziona la voce <strong>Sistema</strong> e clicca sull'opzione <strong>Windows DirectSound</strong> (su Windows) o <strong>CoreAudio</strong> (su macOS).</p><p data-w="49" data-c="1047">In seguito, clicca nuovamente sul pulsante <strong>Configurazione audio</strong>, apri la sezione <strong>Dispositivo di registrazione</strong> e scegli il <strong>nome della fonte esterna</strong>, dall'elenco che compare; se il dispositivo di tuo interesse non fosse presente nell'elenco, premi sul pulsante <strong>Configurazione audio</strong> e seleziona, questa volta, la voce <strong>Ripeti ricerca dispositivi audio</strong>.</p><p data-w="21" data-c="1068">Per finire, clicca ancora sul bottone <strong>Configurazione audio</strong>, scegli l'opzione <strong>Canali della registrazione</strong> e clicca sulla voce relativa alla configurazione <strong>stereo</strong>.</p><p data-w="39" data-c="1107">In alcuni casi, su <strong>Mac</strong>, potresti non avere la possibilità di selezionare una fonte esterna specifica direttamente da Audacity: in tal frangente, prima di procedere con la registrazione, devi configurare la fonte di tua scelta come dispositivo d'ingresso predefinito.</p><p data-w="71" data-c="1178">Per riuscirci, apri le <strong>Impostazioni di Sistema</strong> di macOS, clicca sulla voce <strong>Suono</strong> visibile a sinistra e poi sulla dicitura <strong>Ingresso</strong>, collocata a destra; infine, scegli il <strong>nome</strong> del dispositivo di input dall'elenco che ti viene proposto e <strong>regola il volume d'ingresso</strong>, usando la barra situata subito sotto. A questo punto, torna ad Audacity e assicurati che, nel menu <strong>Configurazione audio &gt; Dispositivo di registrazione</strong>, sia presente la voce <strong>Ingresso digitale integrato</strong>.</p><p data-w="49" data-c="1227">Laddove stessi cercando di capire <strong>come registrare con Audacity da mixer</strong>, ti farà comodo sapere che il programma in questione è in grado di gestire l'input in multitraccia (generato cioè da più dispositivi contemporaneamente), tuttavia la combinazione dei suoni non avviene, in questo caso, lato software, bensì lato hardware.</p><p data-w="41" data-c="1268">Ciò significa, in pratica, che Audacity è in grado sì di acquisire l'audio da più dispositivi contemporaneamente, separandone i canali, ma, a differenza di altri software DAW, può farlo soltanto a patto che vi sia a monte una precisa configurazione hardware.</p><p data-w="44" data-c="1312">Per esempio, puoi collegare al PC un mixer esterno e più dispositivi a quest'ultimo: per separare l'audio, in questo caso, puoi utilizzare il multi-canale offerto dal mixer stesso e configurare il numero di canali da acquisire, all'interno del menu <strong>Configurazione audio &gt; Canali della registrazione</strong>.</p><p data-w="50" data-c="1362">Potresti, invece, agire a livello software nel caso in cui volessi registrare da una singola fonte, ad esempio il <strong>microfono</strong>, unendo poi la registrazione ad altre tracce sonore già esistenti (es. degli MP3 che hai salvato sul computer), trascinandoli nella finestra principale di Audacity: di questo, però, parleremo tra poco.</p><p data-w="80" data-c="1442">Ad ogni modo, una volta configurato Audacity in maniera opportuna, non ti resta che premere sul pulsante <strong>Registra</strong> e avviare la riproduzione, il campionamento o l'esecuzione del materiale da fonte esterna. Chiaramente, a registrazione completata, puoi usare gli strumenti integrati per operare sulle varie tracce e salvare il file risultante, usando il menu <strong>File &gt; Esporta audio…</strong> e premendo poi sul pulsante per <strong>Esportare l'audio nel computer</strong>. Per saperne di più, leggi la guida in cui ti spiego <a href="https://www.aranzulla.it/come-usare-audacity-951737.html">come funziona Audacity</a>.</p><p data-w="0" data-c="1442"><a name="chapter23"></a></p><h3 data-w="6" data-c="1448">Come registrare audio PC con Audacity</h3><p data-w="0" data-c="1448"><img loading="lazy" decoding="async" class="alignnone size-full wp-image-1669053" src="https://www.aranzulla.it/wp-content/contenuti/2019/07/2609b06d.jpg" alt="Come registrare audio PC con Audacity" width="610" height="347"></p><p data-w="49" data-c="1497">Se hai necessità di registrare l'<strong>audio proveniente dal computer</strong> (ad es. i suoni di sistema) e trasferirlo all'interno di un file, Audacity può tornarti estremamente utile. Su <strong>Windows</strong>, puoi farlo in modo semplicissimo: per iniziare, clicca sul pulsante <strong>Configurazione audio</strong> e imposta il menu <strong>Sistema</strong> su <strong>Windows WASAPI</strong>.</p><p data-w="74" data-c="1571">Ora, ritorna alla sezione <strong>Configurazione audio</strong>, apri il menu <strong>Dispositivo di registrazione</strong> e seleziona la voce <strong>Altoparlanti/Speaker (loopback)</strong>, così da indicare la tua volontà di acquisire l'audio proveniente dal sistema stesso. Quando sei pronto, avvia la registrazione premendo sul pulsante <strong>Registra</strong> e, a lavoro completato, <strong>ferma</strong> l'acquisizione premendo sull'apposito pulsante. Procedi infine con il salvataggio del file, recandoti nel menu <strong>File &gt; Esporta audio…</strong> e premendo, in seguito, sul pulsante <strong>Esporta l'audio nel computer</strong>.</p><p data-w="59" data-c="1630">Sui <strong>Mac</strong>, invece, le cose sono leggermente diverse, poiché Audacity non permette di usare l'acquisizione loopback; tuttavia, è possibile ovviare alla cosa creando un dispositivo di input loopback virtuale, con l'ausilio di alcuni software di terze parti; questi ultimi, però, non sempre funzionano correttamente, e potrebbero essere non compatibili con le più recenti edizioni di macOS (<a href="https://www.aranzulla.it/come-registrare-audio-mac-928003.html#cap5">maggiori info qui</a>).</p><p data-w="0" data-c="1630"><a name="chapter24"></a></p><h3 data-w="6" data-c="1636">Come registrare una canzone con Audacity</h3><p data-w="0" data-c="1636"><img loading="lazy" decoding="async" class="alignnone size-full wp-image-1669049" src="https://www.aranzulla.it/wp-content/contenuti/2019/07/bee34048.jpg" alt="Come registrare una canzone con Audacity" width="610" height="408"></p><p data-w="57" data-c="1693">Trattandosi di un software in grado di <strong>gestire più tracce contemporaneamente</strong>, Audacity è un programma che può essere usato, a tutti gli effetti, anche per creare una vera e propria canzone. Dunque, avvia il programma e predisponilo per la <a href="#chapter21">registrazione da microfono</a>, seguendo i passaggi che ti ho illustrato in uno dei capitoli precedenti di questa guida.</p><p data-w="40" data-c="1733">Successivamente, se lo desideri, collega le cuffie al computer (così da poter ascoltare la base al meglio), manda in esecuzione la base musicale che preferisci e, subito dopo, premi sul pulsante <strong>Registra</strong> di Audacity, per avviare l'acquisizione del tuo cantato.</p><p data-w="56" data-c="1789">Quando hai finito, premi il pulsante <strong>Ferma</strong> e ascolta il risultato cliccando sul pulsante <strong>Play</strong>. Se lo ritieni soddisfacente, puoi procedere con l'aggiunta della traccia contenente la base (anche MP3), così da ottenere la canzone completa: per riuscirci, trascina il file all'interno della finestra di Audacity e attendi qualche istante, affinché la traccia audio venga generata.</p><p data-w="65" data-c="1854">In seguito, clicca sullo <strong>strumento di spostamento temporale</strong> (il pulsante con le <strong>due frecce laterali</strong>, situato nella pulsantiera superiore di Audacity) e sposta a destra o a sinistra la traccia contenente la tua voce, così da far combaciare il cantato con il ritmo della base. Per verificare se l'allineamento è valido, puoi ascoltare il brano risultante tutte le volte che vuoi, pigiando il tasto <strong>Riproduci</strong>.</p><p data-w="28" data-c="1882">Una volta raggiunto un risultato soddisfacente, provvedi a regolare il <strong>volume</strong> dell'audio e della traccia vocale, se necessario, intervenendo sugli appositi cursori collocati a sinistra di ogni traccia.</p><p data-w="67" data-c="1949">Quando ritieni che la canzone sia finalmente pronta, esporta il relativo file audio: apri il menu <strong>File &gt; Esporta audio…</strong> di Audacity, clicca sul pulsante <strong>Esporta nel computer</strong> e serviti della finestra che compare sullo schermo, per indicare il <strong>nome</strong> del file, il <strong>percorso di salvataggio</strong> dello stesso, il <strong>formato</strong>, la <strong>qualità</strong> e i <strong>canali</strong> audio. Quando hai finito, premi sul pulsante <strong>Esporta</strong> e il gioco è fatto.</p><p data-w="36" data-c="1985">Devi sapere, però, che Audacity non è l'unico software che permette di registrare agevolmente una canzone: ve ne sono tanti altri, ugualmente efficienti, dei quali ti ho parlato nella mia guida ai <a href="https://www.aranzulla.it/programmi-per-registrare-canzoni-28865.html">programmi per registrare canzoni</a>.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>