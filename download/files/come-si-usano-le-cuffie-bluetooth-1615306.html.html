<header id="pageContentHead"><h1>Come si usano le cuffie Bluetooth</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="60" data-c="60">Hai acquistato un bel paio di <a href="https://www.aranzulla.it/migliori-cuffie-bluetooth-guida-allacquisto-986230.html"><strong>cuffie Bluetooth</strong></a> e ora non vedi l'ora di adoperarle per ascoltare la tua musica preferita, nonché i podcast che arricchiscono le tue giornate con informazioni interessanti su svariati argomenti. C'è solo un piccolissimo problema: finora hai utilizzato solo e soltanto cuffie cablate e non hai la più pallida idea di come funzionano quelle wireless.</p><p data-w="51" data-c="111">Beh, in questo caso non preoccuparti. Posso spiegarti io <strong>come si usano le cuffie Bluetooth</strong> e lo farò illustrandoti come si accendono, come si indossano, come si caricano e, soprattutto, come si collegano ai propri dispositivi. Insomma… terminata la lettura di questa guida, avrai le idee ben chiare sul da farsi.</p><p data-w="61" data-c="172">Per completezza d'informazione, comunque, nella guida ti parlerò anche di <a href="https://www.aranzulla.it/auricolari-bluetooth-guida-allacquisto-982793.html">auricolari Bluetooth</a> visto che, talvolta, i due termini vengono usati in modo interscambiabile nonostante le due tipologie dispositivi siano molto diversi tra loro. Se sei finito su questo articolo avendo in mente gli auricolari, in linea di massima dovresti trovare anche in questo caso la risposta ai tuoi quesiti. Buona lettura!</p><div id="ad-in-article-0" class="banner"></div><h2 data-w="1" data-c="173">Indice</h2><ul data-w="42" data-c="215"><li><a href="#cap1">Come si accendono le cuffie Bluetooth</a></li><li><a href="#cap2">Come si mettono le cuffie Bluetooth</a></li><li><a href="#cap3">Come si caricano le cuffie Bluetooth</a></li><li><a href="#cap4">Come si collegano le cuffie Bluetooth al telefono</a></li><li><a href="#cap5">Come si collegano le cuffie Bluetooth alla TV</a></li><li><a href="#cap6">Come si collegano le cuffie Bluetooth al computer</a></li></ul><p data-w="0" data-c="215"><a name="cap1"></a></p><h2 data-w="6" data-c="221">Come si accendono le cuffie Bluetooth</h2><p data-w="0" data-c="221"><img fetchpriority="high" decoding="async" class="alignnone size-full wp-image-1611417" src="https://www.aranzulla.it/wp-content/contenuti/2024/03/dd4b0521.jpeg" alt="Rispondere al telefono dalle cuffie" width="610" height="407"></p><p data-w="50" data-c="271">Partiamo dalle “basi” e vediamo innanzitutto <strong>come si accendono le cuffie Bluetooth</strong>. Di seguito ti illustrerò procedure generiche che puoi seguire per la stragrande maggioranza di modelli in commercio ma, naturalmente, potrebbero esserci differenze tra i vari dispositivi in commercio (come noterai da alcuni esempi specifici che sto per farti).</p><p data-w="92" data-c="363">Nella stragrande maggioranza dei casi, per accendere le cuffie Bluetooth è sufficiente <strong>tener premuto per qualche istante il pulsante di accensione/spegnimento</strong>. A seguito di quest'azione dovrebbe accendersi uno o più <strong>LED</strong>, a indicare che l'operazione è andata a buon fine. In molti casi, sia il tasto di accensione/spegnimento che i relativi LED di stato sono posizionati sotto uno dei padiglioni (nel caso degli auricolari Bluetooth con il cavo che li collega fra loro, sia il tasto di accensione che i LED si trovano sul piccolo controller presente sul cavo stesso).</p><p data-w="52" data-c="415">In genere, per portare a termine la fase di accensione, è sufficiente premere il pulsante in oggetto per <strong>1-2 secondi circa</strong>. Tenendo premuto il pulsante per un tempo più prolungato si andrebbe ad attivare la <strong>modalità di pairing</strong> (quella che permette di associare le cuffie e di cui ti parlerò a breve).</p><p data-w="44" data-c="459">Qualora volessi accendere degli <a href="https://www.aranzulla.it/migliori-cuffie-true-wireless-guida-allacquisto-1185834.html">auricolari Bluetooth true wireless</a>, ovvero auricolari senza un filo che li collega tra di loro (ad esempio gli <strong><a href="https://www.aranzulla.it/come-connettere-le-airpods-al-telefono-1215210.html">AirPods</a></strong>), in questo caso la loro accensione avviene <strong>aprendo la custodia di ricarica</strong> in cui, di solito, questi sono contenuti. Tutto qui!</p><p data-w="24" data-c="483">Se desideri avere maggiori informazioni in merito a <a href="https://www.aranzulla.it/come-si-accendono-le-cuffie-bluetooth-1238047.html">come si accendono le cuffie Bluetooth</a>, dai un'occhiata all'approfondimento che ho dedicato interamente a questa tematica.</p><p data-w="0" data-c="483"><a name="cap2"></a></p><h2 data-w="6" data-c="489">Come si mettono le cuffie Bluetooth</h2><p data-w="0" data-c="489"><img decoding="async" class="alignnone size-full wp-image-1615375" src="https://www.aranzulla.it/wp-content/contenuti/2024/04/52a4a9d6.jpg" alt="Indossare cuffie" width="610" height="345"></p><p data-w="41" data-c="530">Se ti stai chiedendo <strong>come si mettono le cuffie Bluetooth</strong>, la risposta è in realtà più semplice di quello che potresti immaginare. La modalità con cui queste vengon indossate è, sostanzialmente, la medesima con cui si indossano anche le cuffie cablate.</p><p data-w="41" data-c="571">Anche in questo caso, nel procedere, devi infatti prendere le cuffie Bluetooth, osservare la presenza della sigla <strong>L</strong> (sinistra) e <strong>R</strong> (destra) all'interno dei padiglioni e, quindi, andare a posizionare la cuffia sinistra sull'orecchio sinistro e la cuffia destra sull'orecchio destro.</p><p data-w="48" data-c="619">Se necessario, potresti regolare la vestibilità della cuffia, regolando la fascia o i bracci delle cuffie per un comfort migliore. Se le cuffie Bluetooth in tuo possesso dispongono anche di un microfono incorporato per le chiamate, accertati che sia ben posizionato davanti la bocca (qualora sia necessario utilizzarlo).</p><p data-w="64" data-c="683">Per quanto riguarda gli <strong>auricolari Bluetooth</strong>, se questi sono <strong>in-ear</strong>, prima di indossarli è bene individuare il gommino intercambiabile della misura più adatta al proprio condotto uditivo, in modo tale che risultino ben saldi e anche comodi da usare. Per il resto basta poggiarli delicatamente nel condotto uditivo e il gioco è fatto (quest'ultimo passaggio vale anche per gli auricolari true wireless non in-ear).</p><p data-w="0" data-c="683"><a name="cap3"></a></p><h2 data-w="6" data-c="689">Come si caricano le cuffie Bluetooth</h2><p data-w="0" data-c="689"><img decoding="async" class="alignnone size-full wp-image-1615381" src="https://www.aranzulla.it/wp-content/contenuti/2024/04/6b12f1c7-e1712573938332.jpg" alt="Caricare AirPods Max" width="610" height="421"></p><p data-w="30" data-c="719">Vediamo, ora, <strong>come si caricano le cuffie Bluetooth</strong>. Diciamo che in questo caso i passaggi da seguire variano in base alla marca e al modello di cuffie in proprio possesso.</p><p data-w="70" data-c="789">Solitamente, bisogna collegare l'estremità dell'apposito <strong>cavetto per la ricarica</strong> fornito in dotazione con la cuffia al <strong>connettore</strong> presente su uno dei due <strong>padiglioni</strong> delle cuffie (potrebbe essere di tipo <strong>USB-C</strong> o <strong>micro USB</strong> o, nel caso delle AirPods Max di Apple, è di tipo <strong>Lightning</strong>). Successivamente, bisogna collegare l'altra estremità del cavo per la ricarica a un <strong><a href="https://www.aranzulla.it/migliori-caricabatterie-guida-allacquisto-1393863.html">caricabatterie</a></strong> o a una <strong>porta USB</strong> del computer e il gioco è fatto.</p><p data-w="59" data-c="848">Per quanto concerne gli <strong>auricolari true wireless</strong>, invece, come ho già accennato <a href="#cap1">qualche riga più su</a>, questi solitamente possono essere caricati semplicemente <strong>riponendoli nella propria custodia di ricarica</strong> (funge da “power bank per auricolari” sostanzialmente) che, a sua volta, può essere ricaricata collegandola tramite un cavo USB-C (o di altro genere) a una <strong>porta USB</strong> o a un <strong>caricabatterie</strong>.</p><p data-w="28" data-c="876">Anche in questo caso, se qualche aspetto non ti è chiaro, dai un'occhiata alla guida in cui spiego dettagliatamente <a href="https://www.aranzulla.it/come-caricare-cuffie-bluetooth-1122305.html">come caricare cuffie Bluetooth</a>. Ti sarà di grande aiuto!</p><p data-w="0" data-c="876"><a name="cap4"></a></p><h2 data-w="8" data-c="884">Come si collegano le cuffie Bluetooth al telefono</h2><p data-w="0" data-c="884"><img loading="lazy" decoding="async" class="alignnone wp-image-1615394 size-full" src="https://www.aranzulla.it/wp-content/contenuti/2024/04/af499320-e1712574698517.jpeg" alt="Pairing cuffie bluetooth" width="610" height="660"></p><p data-w="35" data-c="919">Passiamo, ora, alla “ciccia” e vediamo <strong>come si collegano le cuffie Bluetooth al telefono</strong>. Che tu abbia un dispositivo Android o un iPhone non ha importanza, in quanto i passaggi da eseguire sono molto semplici.</p><p data-w="64" data-c="983">Per prima cosa, attiva la modalità pairing sulle cuffie o sugli auricolari Bluetooth: in alcuni casi devi pigiare sul <strong>pulsante di pairing</strong>, che potrebbe essere un tasto dedicato oppure potrebbe essere il medesimo che usi per l'accensione e lo spegnimento delle cuffie: in quest'ultimo caso bisogna premere il <strong>tasto di accensione/spegnimento</strong> finché il LED presente sul corpo del dispositivo non inizia a lampeggiare.</p><p data-w="32" data-c="1015">Nel caso degli <strong>auricolari true wireless</strong> il pairing del dispositivo viene avviato quando si apre la custodia di ricarica al suo primo utilizzo oppure <strong>tenendo premuto il tasto presente sulla suddetta custodia</strong>.</p><p data-w="21" data-c="1036">Una volta che le cuffie sono in modalità pairing, bisogna recarsi nelle impostazioni del dispositivo per finalizzare il processo di abbinamento.</p><p data-w="85" data-c="1121">Per riuscirci su <strong><a href="https://www.aranzulla.it/migliori-smartphone-android-guida-allacquisto-1349365.html">Android</a></strong>, recati in <strong>Impostazioni &gt; Connessione dispositivo &gt; Bluetooth</strong> e, se necessario, sposta su <strong>ON</strong> l'interruttore annesso alla dicitura <strong>Bluetooth</strong>. Dopodiché nella sezione <strong>Dispositivi disponibili</strong> fai tap sul <strong>nome delle cuffie</strong> che intendi abbinare e attendi che queste vengano mostrate nella sezione <strong>Dispositivi associati</strong> con la dicitura <strong>Connesso</strong>, a indicare che l'operazione è andata a buon fine. Tieni presente che alcune delle diciture e dei passaggi che ti ho indicato potrebbero leggermente differire, in base alla versione di Android in uso sul tuo device.</p><p data-w="80" data-c="1201">Su <strong><a href="https://www.aranzulla.it/quale-iphone-scegliere-905509.html">iPhone</a></strong>, invece, recati in <strong>Impostazioni &gt; Bluetooth</strong>, sposta su <strong>ON</strong> la levetta dell'interruttore posta in corrispondenza della voce <strong>Bluetooth</strong> (se necessario) e, quindi, attendi che venga caricata la lista di dispositivi Bluetooth nelle vicinanze e, quando disponibile, premi sul <strong>nome delle cuffie</strong> da abbinare (dovrebbe comparire nella sezione <strong>Altri dispositivi</strong>). Attendi, quindi, che il collegamento venga completato: lo noterai dal fatto che il dispositivo appena abbinato figurerà nella sezione <strong>I miei dispositivi</strong>, con la dicitura <strong>Connesso</strong> posta in sua corrispondenza.</p><p data-w="16" data-c="1217">Per maggiori informazioni su <a href="https://www.aranzulla.it/come-collegare-cuffie-wireless-al-telefono-1135910.html">come collegare cuffie wireless al telefono</a>, dai un'occhiata alla mia guida sull'argomento.</p><p data-w="0" data-c="1217"><a name="cap5"></a></p><h2 data-w="8" data-c="1225">Come si collegano le cuffie Bluetooth alla TV</h2><p data-w="0" data-c="1225"><img loading="lazy" decoding="async" class="alignnone size-full wp-image-1301738" src="https://www.aranzulla.it/wp-content/contenuti/2018/05/2f38673d.jpg" alt="Come collegare le cuffie alla TV: Bluetooth integrato" width="610" height="304"></p><p data-w="48" data-c="1273">Vediamo, ora, <strong>come si collegano le cuffie Bluetooth alla TV</strong>. Partiamo dal presupposto che per riuscirci bisogna disporre di una TV che supporti l'abbinamento di cuffie o auricolari Bluetooth (se non sai se il tuo televisore ha tale supporto, <a href="https://www.aranzulla.it/come-cercare-su-google-985070.html">cerca su Google</a> <strong>“[marca e modello TV] Bluetooth audio”</strong>).</p><p data-w="68" data-c="1341">Dopodiché attiva la <strong>modalità di abbinamento/pairing</strong> sulle cuffie o sugli auricolari (come ti ho mostrato <a href="#cap4">prima</a>), così da renderli rilevabili, e poi agisci con l'effettivo abbinamento. Per riuscirci di solito bisogna <strong>accendere il televisore</strong> e recarsi nelle sue <strong>impostazioni</strong> (solitamente raggiungibili premendo sul telecomando il tasto riportante la dicitura <strong>Impostazioni</strong> o <strong>Settings</strong>) oppure richiamando il menu <strong>Home</strong> e pigiare il tasto virtuale dedicato che compare a schermo.</p><p data-w="62" data-c="1403">Il passo successivo consiste nel raggiungere la sezione del menu dedicato al <strong>Suono</strong> o agli <strong>Altoparlanti</strong> oppure ai <strong>dispositivi esterni/connessioni</strong>, selezionare l'opzione dedicata al <strong>Bluetooth</strong> e selezionare l'opzione che permette di visualizzare l'<strong>elenco delle cuffie</strong>. Per concludere, bisogna selezionare il <strong>nome delle cuffie</strong> che dovrebbe essere comparso nella lista dei dispositivi rilevati dalla TV e pigiare su <strong>OK</strong> o <strong>Sì</strong>.</p><p data-w="64" data-c="1467">Come avrai notato non ho potuto fornirti indicazioni specifiche riguardo alle diciture e ai passaggi esatti da effettuare nel menu della TV, in quanto la procedura varia in base alla marca e al modello in proprio possesso. Se vuoi approfondire la cosa e avere istruzioni specifiche per i principali produttori di TV, consulta la mia guida specifica su <a href="https://www.aranzulla.it/come-collegare-cuffie-bluetooth-alla-tv-1057907.html">come collegare cuffie Bluetooth alla TV</a>.</p><p data-w="0" data-c="1467"><a name="cap6"></a></p><h2 data-w="8" data-c="1475">Come si collegano le cuffie Bluetooth al computer</h2><p data-w="0" data-c="1475"><img loading="lazy" decoding="async" class="alignnone size-full wp-image-1615417" src="https://www.aranzulla.it/wp-content/contenuti/2024/04/d19ba266.jpg" alt="Collegar cuffie BT al computer" width="610" height="232"></p><p data-w="34" data-c="1509">Concludo l'articolo mostrandoti <strong>come si collegano le cuffie Bluetooth al computer</strong>, il che è fattibile a patto di avere un computer che abbia la connettività Bluetooth (o, in sua mancanza, dotato di apposito adattatore).</p><p data-w="51" data-c="1560">Se quello che hai è un PC equipaggiato con <a href="https://www.aranzulla.it/come-scaricare-windows-11-1304230.html"><strong>Windows 11</strong></a>, dopo aver avviato il <strong>pairing</strong> sulle cuffie o sugli auricolari (come ti ho mostrato <a href="#cap4">prima</a>), clicca sul pulsante <strong>Start</strong>, clicca sul simbolo dell'<strong>ingranaggio</strong>, così da recarti nelle <strong>Impostazioni</strong>, e poi fai clic sulla voce <strong>Bluetooth e dispositivi</strong> nella finestra apertasi.</p><p data-w="53" data-c="1613">Successivamente, sposta su <strong>Attivato</strong> l'interruttore annesso alla dicitura <strong>Bluetooth</strong>, fai clic sul pulsante <strong>Aggiungi dispositivo</strong>, seleziona la voce <strong>Bluetooth</strong> e, quindi, attendi che la cuffia o l'auricolare Bluetooth venga rilevato dal PC. Per concludere, fai clic sul suo <strong>nome</strong> e attendi che la configurazione venga avviata e portata a termine in modo automatico.</p><p data-w="50" data-c="1663">Se usi un <strong><a href="https://www.aranzulla.it/quale-mac-comprare-362719.html">Mac</a></strong>, invece, dopo aver avviato la modalità di abbinamento delle cuffie o degli auricolari, fai clic sull'icona di <strong>Impostazioni di Sistema</strong> presente nel <strong>Dock</strong>, seleziona la voce <strong>Bluetooth</strong> dalla barra laterale a sinistra e, quindi, sposta (se necessario) su <strong>ON</strong> l'interruttore annesso alla dicitura <strong>Bluetooth</strong> (sulla destra).</p><p data-w="60" data-c="1723">Infine, attendi qualche istante affinché il Mac rilevi le cuffie o gli auricolari Bluetooth da abbinare (questi dovrebbero comparire nella sezione <strong>Dispositivi vicini</strong>) e poi clicca sul bottone <strong>Connetti</strong> che compare al passaggio del mouse sul dispositivo da collegare. Come per “magia”, le cuffie verranno collegate al Mac e compariranno nella sezione <strong>I miei dispositivi</strong> con la dicitura <strong>Dispositivo connesso</strong>.</p><p data-w="18" data-c="1741">Per informazioni più particolareggiate su <a href="https://www.aranzulla.it/come-collegare-cuffie-bluetooth-al-pc-1042095.html">come collegare cuffie Bluetooth al PC</a> e come, leggi la mia guida sull'argomento.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>