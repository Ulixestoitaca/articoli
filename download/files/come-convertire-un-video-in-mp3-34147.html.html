<header id="pageContentHead"><h1>Come convertire un video in MP3</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="51" data-c="51">Hai molti video musicali salvati sul tuo computer, ti piacerebbe tanto trasformarli in brani MP3 da riversare sullo smartphone e non sai quali programmi usare? Allora lasciatelo dire, sei capitato nel posto giusto, al momento giusto… e non voglio sentire scuse sul fatto che non sei molto bravo con il PC.</p><p data-w="116" data-c="167">Oggi ti farò infatti imparare <strong>come convertire un video in MP3</strong> utilizzando alcuni programmi gratuiti, disponibili sia per Windows che per Mac, che sono talmente semplici e intuitivi che saprebbe maneggiarli anche un bambino. Tutto ciò che devi fare altro non è che dargli “in pasto” il filmato che intendi trasformare in brano musicale, selezionare l’MP3 come formato di destinazione e attendere che la procedura di conversione venga <span class="skimlinks-unlinked">completata.Ci</span> vorranno al massimo 5 minuti, fidati! Se invece i video che intendi trasformare in MP3 si trovano online, puoi rivolgerti ad alcuni appositi servizi Web molto comodi. Inutile dire che ci sono anche delle app tramite le quali è possibile agire direttamente da Android, iPhone e <a href="https://www.aranzulla.it/quale-ipad-comprare-894862.html">iPad</a>.</p><p data-w="61" data-c="228">Suvvia, dunque, non perdiamo altro tempo prezioso! Fai una bella lista di tutti i filmati da cui desideri estrarre l’audio e mettiti immediatamente all’opera. Sono certo che alla fine potrai dirti più che soddisfatto di quanto appreso e che in caso di necessità sarai anche pronto a spiegare a tutti i tuoi amici in che modo procedere. Che ne dici, scommettiamo?</p><div id="ad-in-article-0" class="banner"></div><h2 data-w="1" data-c="229">Indice</h2><ul data-w="59" data-c="288"><li><a href="#chapter1">Come trasformare un video in MP3 gratis</a><ul><li><a href="#sub-chapter1">MediaHuman Audio Converter (Windows/macOS)</a></li><li><a href="#sub-chapter2">Adapter (Windows/macOS)</a></li></ul></li><li><a href="#chapter2">Come convertire un video in MP3 online</a><ul><li><a href="#sub-chapter3">Convertitore Audio di 123Apps</a></li><li><a href="#sub-chapter4">Altre soluzioni per convertire un video in MP3 online</a></li></ul></li><li><a href="#chapter3">Come convertite un video in MP3 su Android</a></li><li><a href="#chapter4">Come convertire un video in MP3 su iPhone</a></li><li><a href="#chapter5">Come convertire un video in MP3 da YouTube</a></li></ul><p data-w="0" data-c="288"><a name="chapter1"></a></p><h2 data-w="7" data-c="295">Come trasformare un video in MP3 gratis</h2><p data-w="41" data-c="336">Se ciò che ti interessa capire è <strong>come trasformare un video in MP3 gratis</strong> agendo dal tuo computer, le soluzioni alle quali puoi rivolgerti sono quelle che trovi qui sotto. Sono facilissime da usare, non hai assolutamente nulla di cui preoccuparti.</p><p data-w="0" data-c="336"><a name="sub-chapter1"></a></p><h3 data-w="5" data-c="341">MediaHuman Audio Converter (Windows/macOS)</h3><p data-w="0" data-c="341"><img fetchpriority="high" decoding="async" class="alignnone size-full wp-image-1265054" src="https://www.aranzulla.it/wp-content/contenuti/2017/07/6109756e.jpg" alt="MediaHuman Audio Converter" width="610" height="529"></p><p data-w="93" data-c="434">Il primo tra gli strumenti utili per convertire un video in MP3 che voglio suggerirti di adoperare è <strong>MediaHuman Audio Converter</strong>. Nel caso in cui non ne avessi mai sentito parlare, ti comunico che si tratta di un software gratuito, funzionante sia su Windows che su macOS e grazie al quale è possibile non solo estrapolare l’audio dai filmati salvando poi il risultato finale in MP3 o in altri formati, ma anche di convertire tra loro tutte le principali tipologie di file musicali: WMA, MP3, AAC, WAV, FLAC, OGG, AIFF e Apple Loseless.</p><p data-w="29" data-c="463">Per scaricare MediaHuman Audio Converter sul tuo computer, collegandoti al <a href="http://www.mediahuman.com/it/audio-converter/" rel="nofollow" target="_blank">relativo sito Internet</a> e fai clic sul pulsante con il <strong>logo del sistema operativo</strong> che si trova a sinistra.</p><p data-w="54" data-c="517">A download avvenuto, se stai usando <strong>Windows</strong>, apri il <strong>file .exe</strong> ottenuto e, nella finestra mostrata sul desktop, fai clic sul pulsante <strong>Sì</strong>, quindi seleziona la voce <strong>Accetto i termini del contratto di licenza</strong>. Clicca poi sul bottone <strong>Avanti</strong> (per quattro volte di seguito) e concludi il setup premendo sui pulsanti <strong>Installa</strong> e <strong>Fine</strong>.</p><p data-w="71" data-c="588">Se stai usando <strong>macOS</strong>, invece, apri il <strong>pacchetto .dmg</strong> che contiene il software e trascina l’<strong>icona di MediaHuman Audio Converter</strong> nella cartella <strong>Applicazioni</strong> del computer, dopodiché facci clic destro sopra, seleziona la voce <strong>Apri</strong> dal menu contestuale e premi sul bottone <strong>Apri</strong> nella finestra che compare sullo schermo, così da ad aggirare le limitazioni imposte da Apple agli sviluppatori di terze parti (operazione che va effettuata solo al primo avvio).</p><p data-w="75" data-c="663">Ora che visualizzi la finestra di MediaHuman Audio Converter, trascinaci sopra il video da convertire oppure selezionalo “a mano” facendo clic sul bottone <strong>(+)</strong> posto in alto. In seguito, espandi il menu a tendina <strong>Formato</strong> situato in alto a destra e seleziona l’opzione <strong>MP3</strong> dal primo menu nell’ulteriore finestra che si è aperta. Imposta, dunque, l’opzione relativa alla qualità del brano che vuoi ottenere dal secondo menu e premi sul pulsante <strong>Chiudi</strong> per salvare le preferenze.</p><p data-w="74" data-c="737">Per concludere, fai clic sul pulsante con le <strong>due frecce</strong> in alto a destra e attendi che la procedura per la conversione del video in audio venga completata. Per impostazione predefinita, i brani convertiti vengono salvati nella cartella <strong>Musica &gt; Convert by MediaHuman</strong> del computer, ma se lo ritieni necessario puoi cambiare percorso facendo clic sul pulsante con la <strong>chiave inglese</strong> e sul pulsante <strong>Sfoglia</strong> in corrispondenza della sezione <strong>Cartella di destinazione</strong> nell’ulteriore finestra mostrata.</p><p data-w="0" data-c="737"><a name="sub-chapter2"></a></p><h3 data-w="3" data-c="740">Adapter (Windows/macOS)</h3><p data-w="0" data-c="740"><img decoding="async" class="alignnone size-full wp-image-1363216" src="https://www.aranzulla.it/wp-content/contenuti/2017/06/1673d193.jpg" alt="Adapter" width="610" height="314"></p><p data-w="63" data-c="803">Un’altra ottima soluzione che puoi prendere in considerazione per trasformare un video in MP3 da computer è <strong>Adapter</strong>. Si tratta di un software totalmente a costo zero che permette di <a href="https://www.aranzulla.it/come-convertire-file-video-917531.html">convertire video</a>, audio e immagini in un battibaleno. Supporta i più diffusi formati di file multimediali, è facilissimo da usare e offre numerose opzioni di configurazione. C’è sia per Windows che per macOS.</p><p data-w="25" data-c="828">Per effettuare il download di Adapter sul tuo computer, recati sul <a href="https://macroplant.com/adapter" rel="nofollow" target="_blank">relativo sito Web</a>, dopodiché clicca sul pulsante <strong>Download Adapter</strong> presente in alto a destra.</p><p data-w="52" data-c="880">Ultimato il download, se stai usando <strong>Windows</strong>, apri il <strong>file .exe</strong> ottenuto e, nella finestra che ti viene mostrata sullo schermo, fai clic sui tasti <strong>Sì</strong>, <strong>OK</strong> e <strong>Next</strong>, dopodiché seleziona la voce <strong>I accept the agreement</strong>, premi ancora sul bottone <strong>Next</strong> (per sei volte consecutive) e su quelli <strong>Install</strong> e <strong>Finish</strong>.</p><p data-w="73" data-c="953">Se stai adoperando <strong>macOS</strong>, invece, apri il <strong>pacchetto .dmg</strong> ottenuto e sposta l’<strong>icona di Adapter</strong> nella cartella Applicazioni del Mac, dopodiché facci clic destro sopra, scegli la voce <strong>Apri</strong> dal menu che compare e premi sul bottone <strong>Apri</strong> nella finestra che ti viene mostrata sulla scrivania, in modo da avviare Adapter andando ad aggirare le limitazioni volute da Apple verso gli sviluppatori non certificati (operazione che va eseguita solo al primo avvio).</p><p data-w="44" data-c="997">Tieni presente che durante il setup saranno scaricati e installati anche <strong>FFmpeg</strong> (un componente gratuito che è indispensabile per il funzionamento delle conversioni nel software) e <strong>VLC</strong> (un noto player video in merito al quale ti ho parlato in dettaglio nella mia <a href="https://www.aranzulla.it/vlc-media-player-download-39437.html">guida sull’argomento</a>).</p><p data-w="45" data-c="1042">Quando poi vedi comparire la finestra di Adapter sullo schermo, trascinaci sopra il video sul quale andare ad agire oppure selezionalo “manualmente” facendo clic sul pulsante <strong>Browse</strong>. Successivamente, fai clic sul menu in basso, scegli la voce <strong>Audio</strong> da quest’ultimo e poi l’opzione <strong>MP3 Audio</strong>.</p><p data-w="40" data-c="1082">Se hai necessità di apportare ulteriori modifiche al file finale, intervieni sulle opzioni che trovi nella sezioni che trovi nella barra laterale di destra (se non è visibile, puoi abilitarla cliccando sull’icona a forma di <strong>ruota d’ingranaggio</strong> presente in basso).</p><p data-w="56" data-c="1138">Infine, fai clic sul bottone <strong>Convert</strong> collocato a fondo schermata e attendi che la procedura di estrazione dell’audio venga ultimata. Per impostazione predefinita, il file di output verrà salvato nella stessa posizione di quello d’origine, ma se vuoi puoi cambiare questo comportamento agendo preventivamente sulle opzioni del programma che trovi sempre nella barra laterale dello stesso.</p><p data-w="0" data-c="1138"><a name="chapter2"></a></p><h2 data-w="7" data-c="1145">Come convertire un video in MP3 online</h2><p data-w="69" data-c="1214">Non vuoi o non puoi scaricare e installare nuovi programmi sul tuo computer e ti piacerebbe allora che ti spiegassi <strong>come convertire un video in MP3 online</strong>? Detto, fatto! Qui sotto trovi segnalati quelli che a parer mio rappresentano i migliori servizi online della categoria. Funzionano da qualsiasi <a href="https://www.aranzulla.it/che-cose-il-browser-1029113.html">browser</a> e sistema operativo e tutelano la privacy degli utenti cancellando dopo poche ore dall’upload i file caricati sui loro server.</p><p data-w="0" data-c="1214"><a name="sub-chapter3"></a></p><h3 data-w="4" data-c="1218">Convertitore Audio di 123Apps</h3><p data-w="0" data-c="1218"><img decoding="async" class="alignnone size-full wp-image-1265082" src="https://www.aranzulla.it/wp-content/contenuti/2017/07/ce78d2cd.jpg" alt="Convertitore Audio di 123Apps" width="610" height="429"></p><p data-w="77" data-c="1295">Per convertire un video in MP3 agendo dal browser, ti suggerisco di rivolgerti a un apposito servizio come il <strong>Convertitore Audio di 123Apps</strong>. Si tratta di un applicazione Web a costo zero che consente di convertire i vari formati i file audio e anche di estrapolare le tracce audio dai video, tutto in modo semplice e gratuito. Supporta oltre 300 formati ed elabora rapidamente i file, agisce anche in batch e ci sono diverse opzioni di regolazione avanzate.</p><p data-w="56" data-c="1351">Per poterti servire del Convertitore Audio di 123app, recati sulla <a href="https://online-audio-converter.com/it/" rel="nofollow" target="_blank">relativa home page</a>, premi sul tasto <strong>Apri files</strong> e seleziona il video sul tuo PC relativamente al quale vuoi andare ad agire. Se il filmato si trova online, puoi prelevarlo anche da <a href="https://www.aranzulla.it/come-funziona-google-drive-1010328.html">Google Drive</a>, da <a href="https://www.aranzulla.it/come-funziona-dropbox-1013074.html">Dropbox</a> o fornendo la relativa URL, facendo clic sui collegamenti appositi.</p><p data-w="69" data-c="1420">Dopo aver compiuto i passaggi di cui sopra, clicca sul pulsante <strong>mp3</strong>, regola le impostazioni relative alla qualità tramite la barra in basso e se vuoi agire anche sul campionamento, sulla velocità in bit e su altri parametri premi sul pulsante <strong>Impostazioni avanzate</strong> e procedi come ritieni sia più opportuno. Ti segnalo anche che cliccando sul tasto <strong>Modifica informazioni traccia</strong> puoi regolare le informazioni relative al file audio restituito.</p><p data-w="32" data-c="1452">Per concludere, premi sul tasto <strong>Converti</strong> e a processo di trasformazione completato scarica il file MP3 ottenuto sul tuo PC premendo sul tasto <strong>Download</strong> oppure archivialo nel cloud selezionando gli appositi collegamenti.</p><p data-w="0" data-c="1452"><a name="sub-chapter4"></a></p><h3 data-w="9" data-c="1461">Altre soluzioni per convertire un video in MP3 online</h3><p data-w="0" data-c="1461"><img loading="lazy" decoding="async" class="alignnone size-full wp-image-1363217" src="https://www.aranzulla.it/wp-content/contenuti/2017/06/85052638.jpg" alt="CloudConvert" width="610" height="408"></p><p data-w="36" data-c="1497">Cerchi <strong>altre soluzioni</strong> mediante le quali poter <strong>convertire un video in MP3 senza scaricare programmi</strong>? Allora rivolgiti agli ulteriori servizi online che ho provveduto a inserire nel seguente elenco. Spero vivamente siano in grado di soddisfarti.</p><ul data-w="180" data-c="1677"><li><a href="https://cloudconvert.com" rel="nofollow" target="_blank"><strong>CloudConvert</strong></a>– si tratta di un convertitore online gratuito in grado di “digerire” qualsiasi tipologia di file (oltre 200) e, dunque, ottimo anche per compiere l’operazione oggetto di questa guida. È gratis e non pone limiti di upload, ma può essere usato per un massimo di 10 minuti al giorno e presenta anche altre limitazioni. Per aggirarle, bisogna registrarsi ed eventualmente anche sottoscrivere uno dei piani in abbonamento (con prezzi a partire da 8,54 euro/mese).</li><li><strong><a href="https://convertio.co/it/audio-converter/" rel="nofollow" target="_blank">Convertio</a></strong> — si tratta di un servizio online tramite il quale è possibile convertire praticamente ogni genere di file. Sono supportati tutti i più diffusi formati, è facilissimo da usare ed è piuttosto rapido. È gratis, ma non consente di caricare file aventi un peso superiore ai 100 MB. Per aggirare questo limite e per sbloccare altre funzioni aggiuntive, è possibile sottoscrivere un abbonamento a pagamento (con prezzi a partire da 9,99 dollari/mese).</li><li><a href="https://www.media.io/audio-converter.html" rel="nofollow" target="_blank"><strong>Media.io</strong></a> — ulteriore convertitore online gratuito e facilissimo da usare, il quale permette di estrapolare l’audio dai video e salvarlo in MP3 ed effettuare svariate altre operazioni di trasformazione da un formato all’altro. Funziona anche in batch!</li></ul><p data-w="0" data-c="1677"><a name="chapter3"></a></p><h2 data-w="8" data-c="1685">Come convertite un video in MP3 su Android</h2><p data-w="0" data-c="1685"><img loading="lazy" decoding="async" class="alignnone size-full wp-image-1196227" src="https://www.aranzulla.it/wp-content/contenuti/2015/07/dasuhagGGG9.jpg" alt="MP3 Video Converter" width="610" height="540"></p><p data-w="55" data-c="1740">Se quello che desideri fare è <strong>convertire un video in MP3 su Android</strong>, ti suggerisco vivamente di prendere in considerazione l’uso dell’app <strong>MP3 Video Converter</strong>. È molto facile da usare, è gratuita e permette di trasformare i più diffusi formati di file video in MP3, come deducibile dal nome stesso, oltre che in file AAC.</p><p data-w="44" data-c="1784">Per scaricare l’app sul tuo dispositivo, visita la <a href="https://play.google.com/store/apps/details?id=com.springwalk.mediaconverter" rel="nofollow" target="_blank">relativa sezione del Play Store</a> e premi sul bottone <strong>Installa</strong> (oppure da <a href="https://www.aranzulla.it/app-per-huawei-1035551.html">store alternativi</a>). In seguito, avvia l’app sfiorando il pulsante <strong>Apri</strong> comparso sul display oppure selezionando la relativa icona che è stata aggiunta al drawer.</p><p data-w="64" data-c="1848">Ora che visualizzi la schermata principale di MP3 Video Converter, fai tap sul tasto <strong>Selezionare</strong> e scegli il video di tuo interesse, quindi fai tap sul bottone <strong>Copy ACC</strong> e seleziona l’opzione <strong>MP3</strong> dal menu che si apre. Se lo ritieni opportuno, puoi anche intervenire sulla qualità del file finale sfiorando il pulsante <strong>256 KB/S (VBR)</strong> ed effettuando la tua scelta dal menu proposto.</p><p data-w="30" data-c="1878">Se vuoi, puoi anche impostare il titolo del brano, il nome dell’artista e quello dell’album facendo tap sul bottone <strong>Informazioni</strong> e digitando i dati richiesti nei campi visibili sullo schermo.</p><p data-w="30" data-c="1908">Infine, immetti il nome che vuoi assegnare al file di output, sfiora il pulsante <strong>Modifica</strong> per specificare la posizione in cui vuoi archiviarlo e quello <strong>Converti</strong> per avviare la procedura.</p><p data-w="0" data-c="1908"><a name="chapter4"></a></p><h2 data-w="8" data-c="1916">Come convertire un video in MP3 su iPhone</h2><p data-w="0" data-c="1916"><img loading="lazy" decoding="async" class="alignnone size-full wp-image-1347919" src="https://www.aranzulla.it/wp-content/contenuti/2018/06/e47517ea.jpg" alt="Comandi iOS" width="610" height="659"></p><p data-w="71" data-c="1987">Vediamo, adesso, <strong>come convertire un video in MP3 su iPhone</strong> (e su iPad, non c’è differenza). In tal caso, ti suggerisco di adoperare l’app <strong>Comandi</strong>. Si tratta di uno strumento di proprietà di Apple che consente di creare delle mini-applicazioni per automatizzare l’esecuzione di varie operazione e far interagire automaticamente il dispositivo con altre app. È preinstallata (qualora rimossa può essere prelevata dalla <a href="https://apps.apple.com/it/app/comandi/id915249334" rel="nofollow" target="_blank">relativa sezione dell’App Store</a>) ed è totalmente gratis.</p><p data-w="56" data-c="2043">Per servirti di Comandi per il tuo scopo, devi ricorrere all’uso di un’apposito <strong>script</strong>: io ti consiglio quello denominato <strong>Video To Audio</strong>, che trasforma i video in file MP3. Per ottenerlo, visita la <a href="https://www.icloud.com/shortcuts/686309bf896f468280e7c83c407bcd24" rel="nofollow" target="_blank">relativa pagina Web</a> con <strong>Safari</strong> direttamente dal tuo iPhone o iPad e fai tap sui pulsanti <strong>Ottieni comandi rapidi</strong> e <strong>Aggiungi comando rapido</strong>.</p><p data-w="51" data-c="2094">Completata l’installazione dello script, per servirtene accedi alla sezione <strong>I miei comandi rapidi</strong> dell’app Comandi che nel mentre si è aperta, premi sul pulsante relativo al comando rapido appena installato, seleziona il filmato di tuo interesse dal rullino di iOS/iPadOS e scegli una delle opzioni di salvataggio o condivisione proposte.</p><p data-w="0" data-c="2094"><a name="chapter5"></a></p><h2 data-w="8" data-c="2102">Come convertire un video in MP3 da YouTube</h2><p data-w="0" data-c="2102"><img loading="lazy" decoding="async" class="alignnone wp-image-1334575" src="https://www.aranzulla.it/wp-content/contenuti/2020/06/logo-youtube.jpg" alt="Come convertire un video in MP3" width="610" height="343"></p><p data-w="61" data-c="2163">Sei capitato su questa mia guida perché desideroso di scoprire se esiste un modo per <strong>convertire un video in MP3 da YouTube</strong>? La risposta è affermativa. Si può fare tutto tramite la soluzione ufficiale resa disponibile da <a href="https://www.aranzulla.it/come-spostare-le-foto-da-google-foto-1689451.html">Google</a> stessa e ricorrendo a soluzioni di terze parti. Per approfondimenti, ti rimando alla lettura del mio tutorial su <a href="https://www.aranzulla.it/come-estrarre-mp3-da-youtube-919546.html">come estrarre MP3 da YouTube</a>.</p><p data-w="46" data-c="2209"><strong>Attenzione:</strong> <em>Scaricare file audio protetti da copyright in maniera abusiva equivale a commettere un reato. Questo articolo è stato scritto a mero scopo illustrativo. Non è assolutamente mia intenzione incentivare la pirateria, pertanto non mi assumo alcuna responsabilità sull’uso che farai delle informazioni presenti nella guida!</em></p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>