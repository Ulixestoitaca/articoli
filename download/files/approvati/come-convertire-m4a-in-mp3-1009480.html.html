<header id="pageContentHead"><h1>Come convertire M4A in MP3</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="71" data-c="71">Hai scaricato da Internet alcuni file audio in formato <strong>M4A</strong> ma provando ad avviarli nell’app o nel lettore musicale che generalmente utilizzi non riesci a riprodurli? Allora perché non cerchi di risolvere il problema convertendoli tutti nel ben già “digeribile” formato <strong>MP3</strong>? È semplice e veloce e inoltre esistono un mucchio di strumenti adatti allo scopo. Se vuoi, posso spiegarti io quali soluzioni impiegare e soprattutto in che modo servirtene.</p><p data-w="66" data-c="137">Con questo mio articolo di oggi desidero illustrarti, infatti, <strong>come convertire M4A in MP3</strong> grazie a specifici software per computer ma, qualora non ti andasse di scaricare nuovi programmi, anche ricorrendo all’uso di appositi servizi Web, funzionanti direttamente dalla finestra del browser e senza dover installare assolutamente nulla sul PC, oltre che mediante delle app ad hoc per smartphone e tablet. Fantastico, non ti pare?</p><p data-w="84" data-c="221">Ah, quasi dimenticavo: per utilizzare questi strumenti non è assolutamente necessario essere dei grandi esperti in fatto di informatica e nuove tecnologie. Innanzitutto perché puoi contare sul mio aiuto e sulle mie spiegazioni e in secondo luogo perché, proprio per loro natura, sono delle soluzioni abbastanza pratiche e fruibili senza difficoltà da qualsiasi tipologia di utente. Allora? Che ne diresti di mettere le chiacchiere da parte e di iniziare a darci da fare? Sì? Molto bene. Ti auguro, come mio solito, una buona lettura.</p><div id="ad-in-article-0" class="banner"></div><h2 data-w="1" data-c="222">Indice</h2><ul data-w="78" data-c="300"><li><a href="#chapter1">Come convertire M4A in MP3 su PC e Mac</a><ul><li><a href="#sub-chapter1">Convertire M4A in MP3 con fre:ac</a></li><li><a href="#sub-chapter2">Convertire M4A in MP3 con MediaHuman Audio Converter</a></li><li><a href="#sub-chapter4">Altre soluzioni per convertire M4A in MP3</a></li></ul></li><li><a href="#chapter2">Come convertire M4A in MP3 online</a><ul><li><a href="#sub-chapter5">Convertitore Audio di 123Apps</a></li><li><a href="#sub-chapter6">Altre soluzioni per convertire M4A in MP3 online</a></li></ul></li><li><a href="#chapter3">App per convertire M4A in MP3</a><ul><li><a href="#sub-chapter7">Media Converter (Android)</a></li><li><a href="#sub-chapter8">The Audio Converter (iOS/iPadOS)</a></li><li><a href="#sub-chapter9">Altre app per convertire M4A in MP3</a></li></ul></li></ul><p data-w="0" data-c="300"><a name="chapter1"></a></p><h2 data-w="10" data-c="310">Come convertire M4A in MP3 su PC e Mac</h2><p data-w="49" data-c="359">Come ti dicevo in apertura, esistono svariate soluzioni per <strong>convertire M4A in MP3 su PC e Mac</strong>. Se la cosa ti interessa, qui sotto trovi segnalate le migliori soluzioni della categoria disponibili per Windows, macOS e Linux. Mettile subito alla prova e vedrai che non te ne pentirai.</p><p data-w="0" data-c="359"><a name="sub-chapter1"></a></p><h3 data-w="8" data-c="367">Convertire M4A in MP3 con fre:ac</h3><p data-w="0" data-c="367"><img fetchpriority="high" decoding="async" class="alignnone size-full wp-image-1265047" src="https://www.aranzulla.it/wp-content/contenuti/2017/07/52d01e3d.jpg" alt="fre:ac" width="610" height="455"></p><p data-w="62" data-c="429">Il primo programma che voglio invitarti a prendere in considerazione per convertire M4A in MP3 da computer è <strong>fre:ac</strong>. È gratis, di natura open source e funziona su Windows, macOS e Linux. Permette di convertire tra loro tutti i principali formati di file audio e di estrarre le tracce dai video. È semplicissimo da usare e lavora anche in batch.</p><p data-w="61" data-c="490">Per scaricare fre:ac sul tuo PC, visita il <a href="https://www.freac.org/en/downloads-mainmenu-33" rel="nofollow" target="_blank">relativo sito Internet</a> e clicca sul collegamento <strong>Self extracting installer (64 bit): <span class="skimlinks-unlinked">freac-x.x.xx.exe</span></strong> o su quello <strong>Self extracting installer (32 bit): <span class="skimlinks-unlinked">freac-x.x.xx.exe</span></strong> (a seconda della versione di Windows che stai usando) oppure sul link <strong>Intel and Apple Silicon Macs, macOS 11.0: freac-x.x.x-macos11.dmg</strong> (se stai usando macOS).</p><p data-w="66" data-c="556">A scaricamento completato, se stai impiegando <strong>Windows</strong>, apri il <strong>file .exe</strong> ottenuto e, nella finestra che visualizzi sullo schermo, fai clic sul pulsante <strong>Sì</strong>. In seguito, imposta l’italiano come lingua per l’interfaccia, premi sui pulsanti <strong>Avanti</strong>, <strong>Sì</strong> e ancora <strong>Avanti</strong> (per quattro volte consecutive). Per concludere, fai clic sul bottone <strong>Fine</strong>. Successivamente, avvia il programma, selezionando il relativo <strong>collegamento</strong> che è stato aggiunto al <strong>menu Start</strong>.</p><p data-w="72" data-c="628">Se stai usando <strong>macOS</strong>, invece, apri il <strong>pacchetto .dmg</strong> ottenuto e sposta l’<strong>icona di fre:ac</strong> nella cartella <strong>Applicazioni</strong> del Mac. In seguito, facci clic destro sopra, seleziona la voce <strong>Apri</strong> presente nel menu contestuale e clicca sul pulsante <strong>Apri</strong> comparso sullo schermo, in modo da andare ad aggirare le limitazioni volute da Apple nei confronti delle applicazioni provenienti da sviluppatori non certificati (operazione che va effettuata solo al primo avvio).</p><p data-w="37" data-c="665">Ora che, a prescindere dal sistema operativo impiegato, visualizzi la schermata principale del programma, chiudi la finestra relativa al supporto del progetto, acconsenti alla ricerca degli aggiornamenti automatici all’avvio e chiudi la schermata con i suggerimenti d’uso.</p><p data-w="58" data-c="723">A questo punto, trascina i file i file M4A che è tua intenzione trasformare in MP3 nella finestra del programma. In alternativa, fai clic sul pulsante con <strong>il foglio e il simbolo (+)</strong> posto in cima e seleziona “manualmente” i brani. In seguito, premi sul bottone <strong>Sfoglia</strong> situato in basso a destra e indica la posizione di output.</p><p data-w="47" data-c="770">Se vuoi intervenire anche sui parametri di codifica, clicca sul pulsante con la <strong>chiave inglese</strong> collocato in cima alla schermata, seleziona la voce <strong>LAME MP3 Encoder v3.100</strong> dal menu a tendina <strong>Codec</strong> nella finestra che si apre, premi sul bottone <strong>Imposta</strong> adiacente e agisci dall’ulteriore finestra visualizzata.</p><p data-w="33" data-c="803">Infine, avvia la procedura di conversione, facendo clic sulla <strong>freccia</strong> che si trova accanto al pulsante <strong>Play</strong> sulla barra degli strumenti in alto e selezionando l’opzione <strong>LAME MP3 Encoder</strong> dal menu che compare.</p><p data-w="0" data-c="803"><a name="sub-chapter2"></a></p><h3 data-w="9" data-c="812">Convertire M4A in MP3 con MediaHuman Audio Converter</h3><p data-w="0" data-c="812"><img decoding="async" class="alignnone size-full wp-image-1265054" src="https://www.aranzulla.it/wp-content/contenuti/2017/07/6109756e.jpg" alt="MediaHuman Audio Converter" width="610" height="529"></p><p data-w="65" data-c="877">Un altro programma per convertire M4A in MP3 è <strong>MediaHuman Audio Converter</strong>. Si tratta di un ottimo convertitore audio disponibile a costo zero e fruibile sia su Windows che su macOS. Consente di convertire tra loro tutti i principali formati di file audio, inclusi quelli oggetto di questa guida, ovviamente. Ha altresì un’interfaccia utente semplice ma al tempo stesso ben curata e molto intuitiva.</p><p data-w="25" data-c="902">Per effettuare il download del software sul tuo computer, collegati al <a href="http://www.mediahuman.com/it/audio-converter/" rel="nofollow" target="_blank">relativo sito Internet</a> e fai clic sul pulsante con il <strong>logo del sistema operativo</strong>.</p><p data-w="62" data-c="964">A download avvenuto, se stai usando <strong>Windows</strong>, apri il <strong>file .exe</strong> ottenuto e, nella finestra che vedi comparire sul desktop, fai clic sul pulsante <strong>Sì</strong> e seleziona l’opzione <strong>Accetto i termini del contratto di licenza</strong>. Clicca poi sul bottone <strong>Avanti</strong> (per quattro volte di seguito) e porta a termine la procedura d’installazione, premendo prima sul pulsante <strong>Installa</strong> e poi su quello <strong>Fine</strong>.</p><p data-w="71" data-c="1035">Invece, se stai usando <strong>macOS</strong>, apri il <strong>pacchetto .dmg</strong> che contiene il software e trascina l’<strong>icona</strong> di quest’ultimo nella cartella <strong>Applicazioni</strong> del computer, dopodiché facci clic destro sopra, seleziona la voce <strong>Apri</strong> dal menu contestuale e premi sul bottone <strong>Apri</strong> nella finestra che compare sullo schermo, al fine di andare ad aggirare le limitazioni imposte da Apple agli sviluppatori di terze parti (operazione che va effettuata solo al primo avvio).</p><p data-w="33" data-c="1068">Una volta visualizzata la finestra di MediaHuman Audio Converter sul desktop, trascinaci sopra i file M4A da convertire. In alternativa, selezionali “manualmente”, facendo preventivamente clic sul bottone <strong>(+)</strong> che si trova in alto.</p><p data-w="57" data-c="1125">In seguito, espandi il menu a tendina <strong>Formato</strong> situato in alto a destra e seleziona la voce <strong>MP3</strong> dal primo menu annesso all’ulteriore finestra che si è aperta. A questo punto, imposta la qualità desiderata per il file di output (es. <strong>stereo, 44100Hz, 320kbps</strong>) nel secondo menu e premi sul pulsante <strong>Chiudi</strong> per salvare tutte le impostazioni.</p><p data-w="81" data-c="1206">Infine, fai clic sul pulsante con le <strong>due frecce</strong> collocato in alto a destra e aspetta che la procedura per la conversione dei file venga portata a termine. Per impostazione predefinita, i brani convertiti vengono salvati nella cartella <strong>Musica &gt; Convert by MediaHuman</strong> del computer, ma volendo puoi impostare una posizione diversa, facendo clic sul pulsante con la <strong>chiave inglese</strong> e indicando il percorso che preferisci premendo sul bottone <strong>Sfoglia</strong> in corrispondenza della sezione <strong>Cartella di destinazione</strong> nell’ulteriore finestra che si apre.</p><p data-w="0" data-c="1206"><a name="%E2%80%9C%E2%80%9Dsub-chapter13%22"></a></p><h3 data-w="7" data-c="1213">Convertire M4A in MP3 con iTunes</h3><p data-w="0" data-c="1213"><img decoding="async" class="alignnone size-full wp-image-1199013" src="https://www.aranzulla.it/wp-content/contenuti/2014/02/dasjhGGG3.jpg" alt="Come convertire M4A in MP3" width="610" height="376"></p><p data-w="61" data-c="1274">È possibile effettuare la conversione di un brano in formato M4A in MP3 anche usando <strong>iTunes</strong>, il famoso software di casa Apple per organizzare e riprodurre la libreria musicale, oltre che per gestire i dispositivi iOS/iPadOS. Forse non tutti lo sanno, ma il programma integra anche delle funzioni apposite per convertire i file che gli vengono dati “in pasto”.</p><p data-w="29" data-c="1303">Se stai usando un PC <strong>Windows</strong> e non ne hai ancora effettuato il download e l’installazione, provvedi preventivamente, attenendoti alle indicazioni che ti ho fornito nella mia <a href="https://www.aranzulla.it/come-scaricare-itunes-32747.html">guida sull’argomento</a>.</p><p data-w="51" data-c="1354">Successivamente, avvia iTunes selezionando il relativo <strong>collegamento</strong> che trovi nel <strong>menu Start</strong> e, una volta visualizzata la finestra del programma sullo schermo, seleziona la voce <strong>Musica</strong> dal menu a tendina in alto a sinistra, clicca sulla scheda <strong>Libreria</strong> situata in alto e scegli la voce <strong>Brani</strong> nel menu laterale di sinistra.</p><p data-w="60" data-c="1414">Adesso, clicca sul menu <strong>Modifica</strong> che si trova in cima alla schermata, scegli la voce <strong>Preferenze</strong> da quest’ultimo e, nell’ulteriore finestra che si apre, seleziona la scheda <strong>Generali</strong>. Clicca poi sul pulsante <strong>Impostazioni importazione</strong>, scegli l’opzione <strong>codificatore MP3</strong> dal menu a tendina <strong>Importa utilizzando</strong>, regola la qualità dal menu a tendina <strong>Impostazioni</strong> e salva le modifiche cliccando sul pulsante <strong>OK</strong>.</p><p data-w="52" data-c="1466">Dopo aver compiuto i passaggi di cui sopra, se il file audio relativamente al quale desideri andare ad agire non è ancora stato importato in iTunes, trascina quest’ultimo nella finestra del programma, poi selezionalo dall’elenco, clicca sul menu <strong>File</strong>, in alto a sinistra, e scegli la voce <strong>Crea versione MP3</strong> da quest’ultimo.</p><p data-w="31" data-c="1497">A processo ultimato, troverai la versione convertita del brano nella finestra del programma. Se vuoi, puoi esportarlo in una posizione a piacere, semplicemente trascinandolo e rilasciandolo nella cartella di tuo interesse.</p><p data-w="63" data-c="1560">Su <strong>macOS</strong>, invece, tutto il necessario per gestire musica, iPhone e <a href="https://www.aranzulla.it/quale-ipad-comprare-894862.html">iPad</a> da computer è già presente sul sistema operativo. In tal caso, però, non c’è più iTunes, che è stato rimosso dai programmi “di serie” dei Mac a partire dalla <a href="https://www.aranzulla.it/come-installare-macos-catalina-1175403.html">versione 10.15 del sistema operativo macOS (Catalina)</a>, ma è disponibile l’applicazione <strong>Musica</strong>, che ne ha ereditato le funzionalità relative alla gestione della musica.</p><p data-w="39" data-c="1599">Ciò detto, avvia l’applicazione <strong>Musica</strong>, selezionando la relativa <strong>icona</strong> (quella con la <strong>nota musicale</strong>) posta sulla <strong>barra Dock</strong>. Una volta visualizzata la schermata del programma, seleziona la voce <strong>Brani</strong> che trovi nella sezione <strong>Libreria</strong> nel menu laterale di sinistra.</p><p data-w="59" data-c="1658">A questo punto, clicca sul menu <strong>Musica</strong>, in alto a sinistra, scegli la voce <strong>Preferenze</strong> da quest’ultimo e, nell’ulteriore finestra che si apre, seleziona la scheda <strong>File</strong>. Provvedi quindi a modificare le impostazioni relative all’importazione e a intervenire sui file audio di tuo interesse, procedendo in maniera analoga a come ti ho spiegato poc’anzi per quel che concerne iTunes.</p><p data-w="0" data-c="1658"><a name="sub-chapter4"></a></p><h3 data-w="8" data-c="1666">Altre soluzioni per convertire M4A in MP3</h3><p data-w="0" data-c="1666"><img loading="lazy" decoding="async" class="alignnone size-full wp-image-1265147" src="https://www.aranzulla.it/wp-content/contenuti/2017/07/f5ee35de.jpg" alt="VLC" width="610" height="461"></p><p data-w="35" data-c="1701">Nessuna delle soluzioni per convertire M4A in MP3 che ti ho già segnalato ti ha convinto in maniera particolare e vorresti allora che ti suggerissi <strong>altre soluzioni</strong>? Ti accontento subito, le trovi nell’elenco sottostante!</p><ul data-w="273" data-c="1974"><li><strong>VLC</strong> (<a href="http://www.videolan.org/vlc/#download" rel="nofollow" target="_blank">Windows/macOS/Linux</a>) — famoso player multimediale gratuito, open source e multipiattaforma che consente di riprodurre praticamente qualsiasi formato audio e video, senza dover ricorrere all’uso di codec esterni. Integra anche delle comode funzioni per la conversione dei file, motivo per cui ho scelto di parlartene in questa mia guida. Per <strong>convertire M4A in MP3 con VLC</strong>, avvia il programma, e clicca sul menu <strong>Media &gt; Converti / Salva</strong> su Windows oppure su quello <strong>File &gt; Converti / Trasmetti</strong> su maOS, dopodiché premi sul pulsante per selezionare il file, imposta l’MP3 come profilo di conversione, indica la posizione in cui salvare il brano di output e premi sul <strong>bottone</strong> per avviare la procedura. Per maggiori dettagli sui passaggi da compiere, fa’ riferimento alla mia <a href="https://www.aranzulla.it/convertitore-mp3-gratis-convertire-la-musica-in-mp3-12744.html">guida specifica sull’argomento</a>.</li><li><strong>Switch Audio File Converter</strong> (<a href="https://www.nch.com.au/switch/it/index.html" rel="nofollow" target="_blank">Windows/macOS</a>) — si tratta di un software gratuito per uso personale, funzionante sia su Windows che su macOS, il quale permette di effettuare operazioni di conversione da e verso tutti i più diffusi formati di file audio. Consente anche di regolare le impostazioni di conversione avanzate, ma in modo semplice e veloce.</li><li><strong>Windows Media Player</strong> (<a href="https://www.aranzulla.it/come-scaricare-windows-media-player-828687.html">Windows</a>) — è il player multimediale predefinito dei sistemi operativi di casa Microsoft, il quale offre anche delle funzioni apposite per trasformare in MP3 i dischi che gli vengono dati “in pasto”. Per <strong>convertire M4A in MP3 con Windows Media Player</strong>, dunque, avvia il programma, seleziona l’icona del <strong>dischetto</strong> dalla barra laterale di sinistra nella finestra che si apre e fai clic sul pulsante <strong>Impostazioni copia da CD</strong> presente in alto, dopodiché seleziona il formato MP3 e premi sul pulsante <strong>Copia da CD</strong>. Per approfondimenti, consulta il mio <a href="https://www.aranzulla.it/come-convertire-cd-in-mp3-918501.html">tutorial specifico</a>.</li></ul><p data-w="0" data-c="1974"><a name="chapter2"></a></p><h2 data-w="7" data-c="1981">Come convertire M4A in MP3 online</h2><p data-w="54" data-c="2035">Non vuoi o non puoi scaricare nuovi programmi sul tuo computer e, di conseguenza, ti piacerebbe che ti spiegassi <strong>come convertire M4A in MP3 online</strong>, quindi tramite dei servizi Web adibiti allo scopo? Allora prosegui pure nella lettura: trovi segnalati proprio qui sotto quelli che, a mio avviso, rappresentano i migliori della categoria.</p><p data-w="0" data-c="2035"><a name="sub-chapter5"></a></p><h3 data-w="4" data-c="2039">Convertitore Audio di 123Apps</h3><p data-w="0" data-c="2039"><img loading="lazy" decoding="async" class="alignnone size-full wp-image-1265082" src="https://www.aranzulla.it/wp-content/contenuti/2017/07/ce78d2cd.jpg" alt="Convertitore Audio di 123Apps" width="610" height="429"></p><p data-w="78" data-c="2117">Per convertire M4A in MP3 online puoi in primo luogo rivolgerti a <strong>Convertitore Audio di 123Apps</strong>. È un servizio online funzionante su qualsiasi <a href="https://www.aranzulla.it/che-cose-il-browser-1029113.html">browser</a> e per impiegarlo non bisogna scaricare assolutamente nulla sul computer. È gratis, non richiede la creazione di un account e file M4A e MP3 a parte supporta numerosi altri formati. Tutela inoltre la privacy degli utenti, in quanto i file caricati sui suoi server vengono rimossi in automatico entro poche ore dall’elaborazione.</p><p data-w="47" data-c="2164">Per usare il servizio, recati sulla sua <a href="http://online-audio-converter.com/it/" rel="nofollow" target="_blank">pagina principale</a>, premi sul pulsante <strong>Apri files</strong> e seleziona il brano M4A presente sul tuo computer che intendi convertire. In alternativa, puoi caricare il file da convertire da <a href="https://www.aranzulla.it/come-funziona-google-drive-1010328.html">Google Drive</a>, <a href="https://www.aranzulla.it/come-funziona-dropbox-1013074.html">Dropbox</a> oppure fornendone l’URL, previo clic sui relativi <strong>collegamenti</strong>.</p><p data-w="31" data-c="2195">Attendi, dunque, che l’upload del file venga portato a termine, dopodiché premi sul pulsante <strong>mp3</strong> e fai clic sul bottone <strong>Converti</strong>, in modo da dare il via alla procedura di conversione.</p><p data-w="57" data-c="2252">Eventualmente, prima di convertire i tuoi file M4A in MP3 puoi anche intervenire sulla qualità dell’audio, tramite l’apposita <strong>barra di regolazione</strong> sullo schermo. Di default, la qualità è impostata su <strong>Standard</strong>. Puoi altresì accedere alle impostazioni avanzate facendo clic sul bottone <strong>Impostazioni avanzate</strong> e modificare le informazioni relative al file premendo sul pulsante <strong>Modica informazioni traccia</strong>.</p><p data-w="55" data-c="2307">A conversione avvenuta, potrai effettuare il download del file MP3 facendo clic sul bottone <strong>Download</strong> (il file verrà salvato nella cartella <strong>Download</strong>, a meno che tu non abbia modificato le impostazioni di default del browser Web) oppure potrai archiviarlo direttamente nel <strong>cloud</strong>, sul tuo account <strong>Google Drive</strong> o su quello <strong>Dropbox</strong>, selezionando i collegamenti appositi.</p><p data-w="0" data-c="2307"><a name="sub-chapter6"></a></p><h3 data-w="9" data-c="2316">Altre soluzioni per convertire M4A in MP3 online</h3><p data-w="0" data-c="2316"><img loading="lazy" decoding="async" class="alignnone size-full wp-image-1265065" src="https://www.aranzulla.it/wp-content/contenuti/2017/07/bd07e999.jpg" alt="CloudConvert" width="610" height="290"></p><p data-w="34" data-c="2350">Se cerchi delle alternative per effettuare la conversione dei brani in formato M4A in MP3 online, puoi mettere alla prova le <strong>altre soluzioni</strong> adatte allo scopo che ho provveduto a segnalarti nell’elenco sottostante.</p><ul data-w="218" data-c="2568"><li><strong><a href="https://cloudconvert.com/m4a-to-mp3" rel="nofollow" target="_blank">CloudConvert</a></strong> — si tratta di un servizio Web che permette di convertire i file M4A in MP3 e che supporta anche svariati altri formati (oltre 200), sia in input che in output e non solo audio. È gratis e non applica limiti di upload, ma può essere usato per un massimo di 10 minuti al giorno e presenta anche altre restrizioni che possono essere aggirate registrandosi ed eventualmente anche sottoscrivere uno dei piani in abbonamento (con prezzi a partire da 8,54 euro/mese). Inoltre, tutela la privacy degli utenti cancellando i file caricati sui suoi server a poche ore dall’upload.</li><li><strong><a href="https://www.zamzar.com" rel="nofollow" target="_blank">Zamzar</a></strong> — è un altro convertitore fruibile via Web che permette di intervenire su svariate tipologie di file, comprese quelle oggetto di questa guida. È sufficientemente intuitivo e i file caricati vengono rimossi dai server dell’azienda in 24 ore. Di base è gratis, ma sottoscrivendo un piano a pagamento (con costi a partire da 9 dollari/mese) è possibile aumentare lo spazio di storage, rimuovere la pubblicità ecc.</li><li><a href="https://www.media.io/audio-converter.html" rel="nofollow" target="_blank"><strong>Media.io</strong></a> — servizio Web che permette di effettuare operazioni di conversione su tutti i più diffusi formati di file audio, anche, ovviamente, sui file M4A e MP3. Ha una bella interfaccia utente, è completamente gratuito, non richiede registrazioni e tutela la privacy degli utenti cancellando entro 24 ore i file che vengono caricati sui suoi server.</li></ul><p data-w="0" data-c="2568"><a name="chapter3"></a></p><h2 data-w="7" data-c="2575">App per convertire M4A in MP3</h2><p data-w="53" data-c="2628">Non hai il computer a portata di mano e vorresti allora che ti suggerissi qualche <strong>app per convertire M4A in MP3</strong> direttamente dal tuo smartphone o tablet? Detto, fatto. Qui sotto, infatti, trovi segnalate quelle che ritengo essere le più affidabili soluzioni di questo tipo per i dispositivi <strong>Android</strong> e <strong>iOS/iPadOS</strong>.</p><p data-w="0" data-c="2628"><a name="sub-chapter7"></a></p><h3 data-w="3" data-c="2631">Media Converter (Android)</h3><p data-w="0" data-c="2631"><img loading="lazy" decoding="async" class="alignnone size-full wp-image-1265073" src="https://www.aranzulla.it/wp-content/contenuti/2017/07/f7f325c8.jpg" alt="Media Converter" width="610" height="541"></p><p data-w="56" data-c="2687">Se possiedi uno smartphone o un tablet <strong>Android</strong>, l’applicazione alla quale ti suggerisco di rivolgerti per compiere l’operazione oggetto di questo tutorial è <strong>Media Converter</strong>. È gratis, facilissima da usare e consente di convertire i file audio e quelli video da e verso qualsiasi formato. Inoltre permette di impostarne il bitrate, il campionamento e altri parametri.</p><p data-w="60" data-c="2747">Per effettuarne il download e l’installazione sul tuo dispositivo, visita la <a href="https://play.google.com/store/apps/details?id=com.AndroidA.MediaConverter&amp;hl=it" rel="nofollow" target="_blank">relativa sezione del Play Store</a> e premi sul bottone <strong>Installa</strong>. Se stai usando un dispositivo su cui non è disponibile il Play Store, puoi scaricare l’app tramite uno <a href="https://www.aranzulla.it/come-installare-app-su-huawei-1210515.html">store alternativo</a>. In seguito, avvia l’app, selezionando la relativa <strong>icona</strong> che è stata aggiunta alla home screen e/o al drawer.</p><p data-w="61" data-c="2808">Ora che visualizzi la schermata principale di Media Converter, seleziona tramite il gestore di file integrato il brano in formato M4A che intendi trasformare in MP3, sfiora il pulsante <strong>Convert to mp3</strong> e aspetta che la procedura di conversione venga avviata e porta a termine. Per impostazione predefinita, il file di output verrà salvato nella stessa posizione di quello d’origine.</p><p data-w="50" data-c="2858">Se poi desideri personalizzare i parametri del file di output, prima di avviare la conversione fai tap sul bottone <strong>Expert mode</strong>, seleziona la voce <strong>mp3</strong> dal menu a tendina <strong>Output Profile</strong> e intervieni sulle opzioni relative a durata, qualità ecc. mediante le opzioni su schermo, dopodiché sfiora il pulsante <strong>Convert</strong>.</p><p data-w="0" data-c="2858"><a name="sub-chapter8"></a></p><h3 data-w="5" data-c="2863">The Audio Converter (iOS/iPadOS)</h3><p data-w="0" data-c="2863"><img loading="lazy" decoding="async" class="alignnone size-full wp-image-1265104" src="https://www.aranzulla.it/wp-content/contenuti/2017/07/30c2b9e5.jpg" alt="The Audio Converter" width="610" height="658"></p><p data-w="77" data-c="2940">Se stai usando un iPhone oppure un iPad, per convertire M4A in MP3 da mobile ti consiglio di rivolgerti a <strong>The Audio Converter</strong>. Si tratta di un’app specifica per <strong>iOS/iPadOS</strong> che, come facilmente intuibile dal nome stesso, permette di convertire i file audio, supportando tutti i più diffusi formati. È gratuita, ma per agire sui file che pesano più di 5 MB occorre sbloccare la versione Premium tramite acquisti in-app (al costo di 4,49 euro una tantum).</p><p data-w="58" data-c="2998">Per scaricare e installare l’app sul tuo dispositivo, visita la <a href="https://apps.apple.com/it/app/the-audio-converter/id889643660" rel="nofollow" target="_blank">relativa sezione su App Store</a>, fai tap sul bottone <strong>Ottieni</strong>, quindi su quello <strong>Installa</strong> e autorizza il download mediante <strong>Face ID</strong>, <strong>Touch ID</strong> o <strong>password dell’ID Apple</strong>. Provvedi poi ad avviare l’app, selezionando la relativa <strong>icona</strong> che è stata aggiunta alla home screen e/o alla Libreria app.</p><p data-w="49" data-c="3047">Ora che visualizzi la schermata principale di The Audio Converter, indica da dove prelevare la canzone da convertire mediante le apposite <strong>icone</strong> e seleziona il file M4A. Nella schermata successiva, imposta l’opzione <strong>MP3 Audio (.mp3)</strong> dal menu a tendina <strong>A</strong> e premi sul pulsante <strong>Converti</strong> situato in basso.</p><p data-w="41" data-c="3088">Aspetta poi che il processo di conversione venga completato, dopodiché indica la posizione in cui salvare il file di output facendo tap sul pulsante <strong>Apri in</strong> oppure premi sul tasto <strong>Condividi</strong> per condividere l’MP3 ottenuto tramite WhatsApp, Messenger o altre app.</p><p data-w="0" data-c="3088"><a name="sub-chapter9"></a></p><h3 data-w="8" data-c="3096">Altre app per convertire M4A in MP3</h3><p data-w="0" data-c="3096"><img loading="lazy" decoding="async" class="alignnone size-full wp-image-1265151" src="https://www.aranzulla.it/wp-content/contenuti/2017/07/c712fccd.jpg" alt="Audio Converter" width="610" height="541"></p><p data-w="41" data-c="3137">Se nessuna delle soluzioni per convertire i brani M4A in MP3 in mobilità che ti ho già segnalato ti ha convinto in modo particolare, puoi valutare di ricorrere all’impiego delle <strong>altre app</strong> di questo tipo che trovi nell’elenco qui sotto.</p><ul data-w="102" data-c="3239"><li><strong>Audio Converter</strong> (<a href="https://play.google.com/store/apps/details?id=com.bdroid.audiomediaconverter" rel="nofollow" target="_blank">Android</a>) — app specifica per Android tramite la quale si possono convertire i file audio da e verso quelli che sono tutti i più diffusi formati, anche i brani M4A in MP3. È totalmente gratis.</li><li><strong>MP3 Converter — Estrattore Audio</strong> (<a href="https://apps.apple.com/it/app/mp3-converter-estrattore-audio/id1305099161" rel="nofollow" target="_blank">iOS/iPadOS</a>) — applicazione disponibile solo per iPhone e iPad che permette di trasformare tutti i più diffusi formati audio e video in MP3 e che integra anche diverse funzioni per l’editing audio. È gratuita, ma propone acquisti in-app (al costo base di 99 cent./mese) per sbloccare funzioni extra, come la possibilità di apportare un numero illimitato di modifiche alle tracce audio.</li></ul><p data-w="63" data-c="3302">Ti faccio notare che su mobile puoi avvalerti anche dei <strong>servizi online</strong> per effettuare la conversione audio che ti ho segnalato <a href="#sub-chapter6">nelle righe precedenti</a>. Per servirtene, non devi far altro che avviare il browser che solitamente usi da smartphone e tablet per navigare in Rete (es. <strong>Chrome</strong> su Android o <strong>Safari</strong> su iOS/iPadOS) e seguire le istruzioni che ti ho già fornito.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>