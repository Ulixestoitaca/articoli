<header id="pageContentHead"><h1>Programma per DJ gratis</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="94" data-c="94">Ormai la tua passione per la musica sta diventando una cosa seria. I tuoi amici ti hanno invitato ufficialmente a occuparti dell'intrattenimento musicale a una festa che si terrà nel fine settimana, e tu sei alla ricerca di “ferri del mestiere” per fare bella figura, possibilmente non troppo costosi e, inoltre, facili da usare. Beh, allora che ne pensi di un bel <strong>programma per DJ gratis</strong> da usare sul tuo computer? Come dici? È proprio quello che avevi in mente? Benissimo, allora leggi questa mia guida dedicata all'argomento e ne saprai subito di più.</p><p data-w="84" data-c="178">Nelle righe che seguono trovi infatti segnalati tutti quelli che, a mio modesto avviso, rappresentano i migliori software per Windows, macOS e Linux della categoria. Alcuni di essi sono estremamente semplici da sfruttare e adatti anche ai “dilettanti allo sbaraglio”, mentre altri richiedono un po' più di competenze e di pratica, soprattutto se il tuo intento è quello di produrre della musica da DJ originale. Spetta comunque a te individuare la soluzione che ritieni possa fare maggiormente al caso tuo e sperimentarne le caratteristiche.</p><p data-w="62" data-c="240">Interessante, vero? Allora direi di mettere immediatamente le chiacchiere da parte e di cominciare a darci da fare. Dai, prenditi qualche minuto libero soltanto per te e inizia a concentrarti su quanto riportato nei prossimi capitoli; sono certo che, alla fine, potrai dirti ben felice e soddisfatto di quanto appreso, oltre che, chiaramente, di aver individuato una soluzione per te congeniale. Scommettiamo?</p><div id="ad-in-article-0" class="banner"></div><h2 data-w="1" data-c="241">Indice</h2><ul data-w="37" data-c="278"><li><a href="#djset">Programma per DJ gratis da scaricare</a><ul><li><a href="#virtualdj">Virtual DJ (Windows/macOS)</a></li><li><a href="#mixxx">Mixxx (Windows/macOS/Linux)</a></li><li><a href="#serato-lite">Serato Lite (Windows/macOS)</a></li><li><a href="#ultramixer">UltraMixer (Windows/macOS)</a></li></ul></li><li><a href="#daw">Programma per creare musica DJ gratis</a><ul><li><a href="#audacity">Audacity (Windows/macOS/Linux)</a></li><li><a href="#garageband">GarageBand (macOS)</a></li><li><a href="#lmms">LMMS (Windows/macOS/Linux)</a></li></ul></li></ul><p data-w="0" data-c="278"><a name="djset"></a></p><h2 data-w="6" data-c="284">Programma per DJ gratis da scaricare</h2><p data-w="36" data-c="320">Se sei alla ricerca di un <strong>programma per DJ gratis da scaricare</strong>, da utilizzare per mixare musica, eventualmente anche in associazione a una <strong><a href="https://www.aranzulla.it/migliori-console-dj-guida-allacquisto-1441221.html">console DJ</a></strong>, ho diverse soluzioni da proporti che sono certo troverai piuttosto interessanti.</p><p data-w="0" data-c="320"><a name="virtualdj"></a></p><h3 data-w="4" data-c="324">Virtual DJ (Windows/macOS)</h3><p data-w="0" data-c="324"><img fetchpriority="high" decoding="async" src="https://www.aranzulla.it/wp-content/contenuti/2024/10/44fc07e4.jpg" alt="interfaccia VirtualDJ" width="610" height="311" class="alignnone size-full wp-image-1702629"></p><p data-w="56" data-c="380">Il primo <strong>programma gratis per DJ set</strong> che voglio invitarti a mettere alla prova è <strong>VirtualDJ</strong>. Nel caso in cui non ne avessi mai sentito parlare, si tratta di uno dei software appartenenti alla categoria più celebri al mondo, e consente di remixare brani e di modificare e registrare due o più tracce musicali in simultanea.</p><p data-w="76" data-c="456">Funziona sia su <strong>Windows</strong>, sia su <strong>macOS</strong>, ed è disponibile in più varianti, delle quali quella base è <strong>gratuita</strong>. Le altre versioni, che sono a pagamento (con prezzi a partire da <strong>22 euro/mese</strong> oppure <strong>57 euro una tantum</strong>), consentono di collegare strumenti esterni e di sbloccare funzioni aggiuntive. Per <a href="https://www.aranzulla.it/come-usare-virtual-dj-23148.html#chapter2">scaricare e installare</a> il software sul tuo computer puoi fare riferimento alla guida dedicata che ti ho appena linkato, dove troverai le procedure per entrambi i sistemi operativi.</p><p data-w="37" data-c="493">Una volta avviato il programma, non appena visualizzi la finestra di VirtualDJ sullo schermo consenti l'accesso al <strong>microfono</strong> e scegli se creare un <strong>account</strong> con indirizzo email o associare quello di <a href="https://www.aranzulla.it/come-accedere-account-google-927438.html">Google</a>, <a href="https://www.aranzulla.it/come-accedere-a-facebook-30659.html">Facebook</a>, <a href="https://www.aranzulla.it/come-creare-account-apple-920008.html">Apple</a>, <a href="https://www.aranzulla.it/come-creare-un-account-microsoft-36181.html">Microsoft</a> o <a href="https://www.aranzulla.it/come-registrarsi-su-wechat-1207109.html">WeChat</a>.</p><p data-w="51" data-c="544">A seguire, chiudi il tutorial introduttivo proposto facendo clic sulla <strong>[X]</strong> posta in alto a destra, dopodiché seleziona le <strong>canzoni</strong> che vuoi remixare accedendo alle cartelle in cui sono salvate mediante il <strong>browser multimediale</strong> situato in basso a sinistra, spostando poi i relativi file audio sui due <strong>deck</strong> posti in alto.</p><p data-w="53" data-c="597">Assicurati, quindi, che entrambi i brani abbiano lo stesso numero di battiti per minuto (i <strong>BPM</strong> li trovi indicati in alto sopra ciascun vinile), per far sì che combacino durante il remix. Qualora i due valori dovessero risultare diversi tra loro, cambia quello di una delle due canzoni facendo clic sul pulsante <strong>SYNC</strong>.</p><p data-w="45" data-c="642">A questo punto, inizia a utilizzare il controller centrale e i comandi dei rispettivi player per mixare i tuoi brani preferiti. Se vuoi accelerare l'apprendimento delle funzioni essenziali, ti consiglio la lettura delle mie guide su <a href="https://www.aranzulla.it/come-mixare-con-virtual-dj-24170.html">come mixare con VirtualDJ</a> e su <a href="https://www.aranzulla.it/come-usare-virtual-dj-23148.html">come usare VirtualDJ</a>.</p><p data-w="0" data-c="642"><a name="mixxx"></a></p><h3 data-w="4" data-c="646">Mixxx (Windows/macOS/Linux)</h3><p data-w="0" data-c="646"><img decoding="async" src="https://www.aranzulla.it/wp-content/contenuti/2024/10/be6830d9.jpg" alt="interfaccia Mixxx" width="610" height="320" class="alignnone size-full wp-image-1702630"></p><p data-w="78" data-c="724">Un altro ottimo <strong>programma mixer per DJ gratis</strong> che puoi valutare è senza ombra di dubbio <strong>Mixxx</strong>. Si tratta, dunque, di un software a costo zero, compatibile con <strong>Windows</strong>, <strong>macOS</strong> e <strong>Linux</strong>, il quale mette a disposizione dei suoi utilizzatori tutta una serie di utili strumenti per creare crossfade o altri effetti nei mix live. Supporta i <strong>MIDI</strong>, la digitalizzazione dei vinili, una vasta gamma di dispositivi di input e consente di lavorare anche con <strong>4 tracce</strong> in contemporanea.</p><p data-w="35" data-c="759">Per effettuarne il download sul tuo computer, recati su <a href="https://mixxx.org/download/" rel="nofollow" target="_blank">questa pagina del sito Internet del programma</a> e premi sul <strong>pulsante di download</strong> ivi presente, quindi seleziona il <strong>sistema operativo</strong> e fai clic sulla relativa <strong>versione</strong>.</p><p data-w="55" data-c="814">A download ultimato, se stai impiegando <strong>Windows</strong> apri il file <strong>.msi</strong> ottenuto e, nella finestra che vedi comparire sullo schermo, clicca sul pulsante <strong>Next</strong>, quindi accetta la licenza d'uso apponendo la <strong>✓</strong> nell'apposita casella e premi nuovamente i bottoni <strong>Next</strong> per due volte e <strong>Install</strong>. Successivamente fai clic sui pulsanti <strong>Sì</strong> e, al termine dell'installazione, <strong>Finish</strong>.</p><p data-w="61" data-c="875">Se stai usando macOS, invece, apri il <strong>pacchetto .dmg</strong> ottenuto e fai clic sul bottone <strong>Agree</strong>, quindi trascina l'icona del programma nella cartella <strong>Applicazioni</strong> di macOS. Qui, facci <strong>clic destro</strong> sopra e premi due volte l'opzione <strong>Apri</strong>, in modo tale da avviare Mixxx bypassando le limitazioni di Apple verso gli sviluppatori non autorizzati (operazione che va effettuata solo al primo avvio).</p><p data-w="54" data-c="929">Dopo l'avvio, quando visualizzi la schermata principale del software, specifica ove richiesto la <strong>cartella</strong> in cui desideri creare la sua libreria musicale, dopodiché seleziona i <strong>brani</strong> che vuoi eventualmente usare per la tua creazione musicale dal file manager posto in basso, e sfrutta i comandi annessi al programma così come ritieni sia più opportuno.</p><p data-w="61" data-c="990">Per la precisione, in alto ci sono la <strong>barra dei menu</strong> mediante cui gestire le tracce, il tracciato, nonché i 2 <strong>deck</strong> (che, come detto, possono diventare <strong>4</strong> selezionando l'apposita opzione situata in alto a destra) con il <strong>mixer</strong> centrale. Più in basso trovi i comandi per applicare gli <strong>effetti</strong>, gli <strong>hotcues</strong> e le funzioni che consentono integrare degli ingressi <strong>microfonici</strong> e <strong>ausiliari</strong>.</p><p data-w="0" data-c="990"><a name="serato-lite"></a></p><h3 data-w="4" data-c="994">Serato Lite (Windows/macOS)</h3><p data-w="0" data-c="994"><img decoding="async" src="https://www.aranzulla.it/wp-content/contenuti/2024/10/1f26a224.jpg" alt="interfaccia Serato DJ Lite" width="610" height="343" class="alignnone size-full wp-image-1702631"></p><p data-w="55" data-c="1049">Se cerchi un <strong>programma console DJ gratis per Windows 10, 11 o macOS</strong> con cui impratichirti nell'arte del mixaggio, allora ti consiglio di provare <strong>Serato DJ Lite</strong>, un software pensato proprio pensato per chi è alle prime armi in questo ambito, dotato comunque di molte funzionalità di base che permettono di creare set musicali di tutto rispetto.</p><p data-w="58" data-c="1107">Puoi scaricarla dalla <a href="https://serato.com/dj/lite" rel="nofollow" target="_blank">home page del suo sito ufficiale</a> cliccando sul bottone <strong>Free Download</strong> ivi presente e premendo poi il pulsante che riporta la <strong>versione</strong> idonea al sistema operativo in uso. È necessario, quindi, procedere alla <strong>registrazione</strong> di un account, operazione che puoi compiere cliccando sulla voce <strong>Create account</strong> e compilando il <strong>modulo</strong> con indirizzo email e password.</p><p data-w="52" data-c="1159">Successivamente, specifica se intendi utilizzare il programma con uno dei <a href="https://serato.com/dj/hardware" rel="nofollow" target="_blank">controller supportati</a> o solo con il <strong>computer</strong>, quindi premi il <strong>pulsante di download</strong>. L'installazione su <strong>Windows</strong> avviene a partire dal <strong>file .exe</strong> ottenuto: basta accettare i termini di utilizzo apponendo la <strong>✓</strong> nell'apposita casella e cliccare sui pulsanti <strong>Install</strong> prima e <strong>Sì</strong> poi.</p><p data-w="61" data-c="1220">Su <strong>macOS</strong>, invece, occorre aprire il relativo file <strong>.pkg</strong>, cliccare sui pulsanti <strong>Continua</strong> per due volte, <strong>Accetta</strong>, e poi <strong>Installa</strong>, previo inserimento della password di amministrazione Mac. Per avviare il software fai <strong>clic destro</strong> sulla relativa icona nella cartella <strong>Applicazioni</strong> e premi due volte il bottone <strong>Apri</strong>, in modo da bypassare le restrizioni di Apple nei confronti degli sviluppatori non certificati.</p><p data-w="48" data-c="1268">All'avvio del programma fai clic sul pulsante <strong>Sign in</strong> ed esegui l'accesso via Web con le credenziali dell'<strong>account Serato</strong> definite in precedenza, quindi premi il bottone <strong>OK</strong>. Se non vuoi visualizzare il tutorial, pigia la voce <strong>Skip tour</strong> posta in alto a destra nella finestra di presentazione.</p><p data-w="76" data-c="1344">L'interfaccia di Serato DJ Lite è davvero essenziale: in alto sono presenti i <strong>2 deck</strong> per il mixaggio dei brani, mentre in basso trovi il <strong>browser multimediale</strong>, il quale permette di accedere ai sample messi a disposizione dal servizio per esercitarsi, nonché al catalogo di alcune piattaforme musicali come <a href="https://www.aranzulla.it/come-funziona-soundcloud-1044450.html">SoundCloud</a> e Tidal (previa sottoscrizione di un apposito abbonamento). Puoi comunque <strong>caricare delle tracce a tua disposizione</strong> semplicemente trascinandole dalla relativa cartella nelle rispettive unità della console virtuale.</p><p data-w="41" data-c="1385">A questo punto, non ti resta che divertirti con le varie funzioni proposte nella sua interfaccia, che includono la possibilità, espandendo la sezione <strong>Clue &amp; Loops</strong> posta al centro, di definire i punti di riferimento della traccia e inserire sequenze audio cicliche.</p><p data-w="0" data-c="1385"><a name="ultramixer"></a></p><h3 data-w="3" data-c="1388">UltraMixer (Windows/macOS)</h3><p data-w="0" data-c="1388"><img loading="lazy" decoding="async" src="https://www.aranzulla.it/wp-content/contenuti/2024/10/d0d165d8.jpg" alt="interfaccia UltraMixer" width="610" height="324" class="alignnone size-full wp-image-1702632"></p><p data-w="59" data-c="1447"><strong>UltraMixer</strong> è un <strong>programma DJ per PC gratis italiano</strong> che ti consiglio vivamente di provare. È disponibile in una versione <strong>demo</strong> compatibile con <strong>Windows</strong> e <strong>macOS</strong>, la quale, seppur con funzioni limitate (è possibile utilizzarla per <strong>60 minuti continuativi</strong> a ogni avvio), consente di mixare tracce audio e video in tempo reale: è infatti progettato principalmente per le performance live.</p><p data-w="30" data-c="1477">Ne sono state realizzate <strong>3 edizioni</strong>, ciascuna con caratteristiche differenti. Quella più economica, denominata <strong>Home</strong>, prevede costi a partire da <strong>49,95 euro una tantum</strong> per l'utilizzo standalone su un solo sistema operativo.</p><p data-w="60" data-c="1537">Puoi scaricare la versione di prova da <a href="https://ultramixer.com/downloads/" rel="nofollow" target="_blank">questa pagina del suo sito ufficiale</a> cliccando sul sistema operativo di riferimento. Per procedere all'installazione su <strong>Windows</strong> fai doppio clic sul relativo <strong>file .exe</strong>, quindi premi il pulsante <strong>Sì</strong> e seleziona <strong>Italiano</strong> come lingua. Dopo aver accettato i termini del contratto di licenza, premi 5 volte il bottone <strong>Avanti</strong>, quindi fai clic su <strong>Installa</strong>.</p><p data-w="32" data-c="1569">Su <strong><a href="https://www.aranzulla.it/quale-mac-comprare-362719.html">Mac</a></strong>, invece, <a href="https://www.aranzulla.it/come-unzippare-mac-27857.html">scompatta il file .zip</a> ottenuto e apri il pacchetto <strong>.pkg</strong> contenuto al suo interno, dopodiché premi i pulsanti <strong>Continua</strong> e <strong>Installa</strong> e inserisci la password di amministrazione del computer.</p><p data-w="24" data-c="1593">Al primo avvio di UltraMixer, scegli l'<strong>edizione</strong> di tuo interesse premendo sul relativo pulsante, quindi clicca sul bottone <strong>Test</strong> per avviare la demo.</p><p data-w="67" data-c="1660">L'interfaccia è particolarmente intuitiva e pulita, e risulta organizzata in sezioni facilmente riconoscibili: in alto trovi i <strong>2 deck</strong> dove gestire i brani da riprodurre e mixare, mentre poco più in basso è presente una sezione nella quale creare le rispettive <strong>playlist</strong>: basta pigiare sul simbolo <strong>[+]</strong> e selezionare una delle opzioni proposte dal menu contestuale per aggiungere file, cartelle, tracce di un CD, file su iTunes e playlist.</p><p data-w="30" data-c="1690">Al centro è presente l'area dei <strong>Sample Slot</strong>, nei quali vanno inseriti suoni, campioni, effetti o loop da utilizzare durante le sessioni live, mentre in basso trovi collocato il <strong>mixer</strong>.</p><p data-w="27" data-c="1717">Ti segnalo, infine, la possibilità di modificare la tipologia di <strong>vista</strong> e le <strong>preferenze</strong> di utilizzo del programma tramite i vari comandi posti in fondo alla schermata.</p><p data-w="0" data-c="1717"><a name="daw"></a></p><h2 data-w="6" data-c="1723">Programma per creare musica DJ gratis</h2><p data-w="47" data-c="1770">Hai intenzione di sperimentare e mettere alla prova la tua inventiva utilizzando un <strong>programma per creare musica DJ gratis</strong>? Allora prendi in esame le soluzioni che ti riporto in questa sezione della guida, caratterizzate da interfacce e funzionalità che permettono di realizzare produzioni musicali elaborate e originali.</p><p data-w="0" data-c="1770"><a name="audacity"></a></p><h3 data-w="4" data-c="1774">Audacity (Windows/macOS/Linux)</h3><p data-w="0" data-c="1774"><img loading="lazy" decoding="async" src="https://www.aranzulla.it/wp-content/contenuti/2024/10/77bb67e3.jpg" alt="interfaccia Audacity" width="610" height="325" class="alignnone size-full wp-image-1702633"></p><p data-w="70" data-c="1844">Hai mai sentito parlare di <strong><a href="https://www.aranzulla.it/come-usare-audacity-951737.html">Audacity</a></strong>? No? Nessun problema, rimediamo subito. Si tratta di un software gratuito per <strong>Windows</strong>, <strong>macOS</strong> e <strong>Linux</strong> che si è guadagnato, nel tempo, il titolo di miglior editor audio a costo zero in circolazione. Integra tanti utili strumenti per intervenire su registrazioni e brani musicali e per creare mix musicali. Inoltre, è piuttosto semplice da usare anche da parte dei meno esperti in ambito musicale.</p><p data-w="45" data-c="1889">Per scaricarlo sul tuo computer, recati in <a href="https://www.audacityteam.org/download/" rel="nofollow" target="_blank">questa pagina del sito ufficiale del programma</a> e fai clic sul <strong>sistema operativo</strong> di riferimento, selezionando poi una <strong>versione</strong> idonea alle caratteristiche hardware del computer. Leggi pure questa mia <a href="https://www.aranzulla.it/come-scaricare-audacity-1103786.html">guida dedicata</a> se hai bisogno di supporto nell'<strong>installazione</strong>.</p><p data-w="68" data-c="1957">Dopo l'avvio, fai clic sul pulsante <strong>OK</strong> per accedere all'interfaccia principale e, se intendi lavorare su dei file musicali a tua disposizione, premi il menu <strong>File</strong> e seleziona la voce <strong>Apri</strong>, quindi scegli i brani o i suoni da utilizzare. Se, invece, vuoi <strong>registrare</strong> audio, premi il pulsante con il <strong>cerchio rosso</strong> e suona lo strumento o utilizza il <a href="https://www.aranzulla.it/migliori-microfoni-guida-allacquisto-1496784.html">microfono</a> opportunamente collegati alla scheda audio del tuo computer.</p><p data-w="34" data-c="1991">In questo modo puoi creare la prima traccia, e ti basterà poi fare <strong>clic destro</strong> su un'area vuota della timeline e selezionare dal menu contestuale l'opzione <strong>Aggiungi traccia stereo</strong> (o mono) per inserirne altre.</p><p data-w="50" data-c="2041">Ogni traccia può essere modificata in vari modi, sia eseguendo l'<strong>editing</strong> tramite gli appositi strumenti presenti nella toolbar in alto (quella adiacente ai comandi del player), sia aggiungendo, ad esempio, gli effetti presenti “di serie” nel programma o dei <a href="https://www.aranzulla.it/migliori-vst-gratis-1207785.html">plugin</a> esterni compatibili, che possono essere richiamati dal menu <strong>Effetti</strong>.</p><p data-w="37" data-c="2078">Ti consiglio, ad ogni modo, di leggere la mia guida su <a href="https://www.aranzulla.it/come-usare-audacity-951737.html">come usare Audacity</a> per prendere confidenza con le sue varie funzioni, dove troverai anche dei preziosi consigli su come adoperare il software in questione per <strong>mixare</strong>.</p><p data-w="0" data-c="2078"><a name="garageband"></a></p><h3 data-w="2" data-c="2080">GarageBand (macOS)</h3><p data-w="0" data-c="2080"><img loading="lazy" decoding="async" src="https://www.aranzulla.it/wp-content/contenuti/2024/10/2239dc91.jpg" alt="interfaccia GarageBand" width="610" height="311" class="alignnone size-full wp-image-1702634"></p><p data-w="75" data-c="2155">Hai un <strong><a href="https://www.aranzulla.it/quale-mac-comprare-362719.html">Mac</a></strong> e cerchi un <strong>programma per fare musica DJ gratis</strong>? In tal caso, non posso far altro se non invitarti a mettere alla prova <strong><a href="https://www.aranzulla.it/come-usare-garageband-1092000.html">GarageBand</a></strong>. Si tratta, infatti, di un programma sviluppato direttamente da Apple e reso disponibile solo ed esclusivamente per i suoi dispositivi, tramite cui è possibile creare ed editare musica. Lo si trova preinstallato su macOS, ma in caso contrario può essere scaricato dalla relativa <a href="https://apps.apple.com/it/app/garageband/id682658836" rel="nofollow" target="_blank">sezione del Mac App Store</a>.</p><p data-w="45" data-c="2200">Per avviare il programma fai clic sulla sua icona (quella con la <strong>chitarra</strong>) nel <strong>Launchpad</strong> o nella cartella <strong>Applicazioni</strong> e, nella finestra che si apre, premi la voce <strong>Progetto vuoto</strong>. Successivamente, indica il <strong>tipo di traccia</strong> che desideri generare e fai clic sul bottone <strong>Crea</strong>.</p><p data-w="80" data-c="2280">Così facendo, visualizzerai l'interfaccia di GarageBand con la prima traccia già predisposta: nel caso di una <strong>traccia MIDI</strong>, ad esempio, potrai sùbito procedere alla selezione di uno strumento dalla <strong>libreria</strong> posta sulla sinistra e cominciare a suonarlo tramite una <a href="https://www.aranzulla.it/migliori-tastiere-midi-guida-allacquisto-1262926.html">tastiera MIDI</a> opportunamente collegata alla scheda audio del Mac, oppure mediante la tastiera del computer, o ancora disegnando le note nel <strong>Piano Roll</strong>, pannello che puoi richiamare pigiando il simbolo della <strong>matita</strong> collocato in alto a sinistra o il tasto <strong>E</strong>.</p><p data-w="56" data-c="2336">I comandi del <strong>player</strong> in alto ti consentiranno di avviare la registrazione e impostare altre utili funzioni, come il <strong>metronomo</strong>. Ti consiglio poi, per quanto riguarda la creazione di musica da DJ, di dare un'occhiata anche al <strong>browser dei loop</strong>, accessibile con un clic sull'icona della <strong>linea che disegna un cerchio</strong> posta in alto a destra.</p><p data-w="60" data-c="2396">Per importare un loop nel progetto devi semplicemente trascinarlo all'interno della timeline centrale, in modo da creare la relativa traccia, considerando però che molti vanno preventivamente scaricati con un clic sul relativo simbolo della <strong>freccia che punta verso il basso</strong>. Successivamente, potrai espandere la regione agendo sulle <strong>ancore</strong> laterali che compaiono al passaggio del mouse, trascinandole verso destra o sinistra.</p><p data-w="37" data-c="2433">Le possibilità offerte da questo eccezionale programma sono davvero tante, per cui ti invito a leggere la mia guida su <a href="https://www.aranzulla.it/come-usare-garageband-1092000.html">come usare GarageBand</a> per approfondire il funzionamento sia della versione <strong>desktop</strong>, sia di quella per <a href="https://apps.apple.com/it/app/garageband/id408709785" rel="nofollow" target="_blank"><strong>iPhone/iPad</strong></a>.</p><p data-w="0" data-c="2433"><a name="lmms"></a></p><h3 data-w="4" data-c="2437">LMMS (Windows/macOS/Linux)</h3><p data-w="0" data-c="2437"><img loading="lazy" decoding="async" src="https://www.aranzulla.it/wp-content/contenuti/2024/10/4964f423.jpg" alt="interfaccia LMMS" width="610" height="312" class="alignnone size-full wp-image-1702637"></p><p data-w="43" data-c="2480">Per concludere, dai un'occhiata anche a <strong>LMMS</strong>, un ottimo <strong>programma di produzione musicale</strong> gratuito e open source con un focus sulla <strong>musica elettronica</strong>, il quale integra diversi strumenti avanzati adatti alla realizzazione di tracce e beat, nonché numerosi effetti, suoni e loop preimpostati.</p><p data-w="45" data-c="2525">È disponibile per <strong>Windows</strong>, <strong>macOS</strong> e <strong>Linux</strong>, e puoi scaricarlo direttamente dal <a href="https://lmms.io/" rel="nofollow" target="_blank">sito dello sviluppatore</a> facendo clic sul pulsante <strong>Scarica ora</strong> ivi presente. Nella nuova pagina apertasi, quindi, ti basta selezionare la <strong>versione stabile</strong> relativa al <strong>sistema operativo</strong> da te usato per avviarne il download.</p><p data-w="87" data-c="2612">Una volta fatto ciò, se stai usando <strong>Windows</strong> apri il <strong>file .exe</strong> ottenuto e premi sui pulsanti <strong>Sì</strong>, <strong>Avanti</strong>, <strong>Accetto</strong>, <strong>Avanti</strong>, <strong>Installa</strong> e poi <strong>Fine</strong>. Se stai usando <strong>macOS</strong>, invece, apri il relativo <strong>file .dmg</strong> e trascina l'icona di LMMS nella cartella <strong>Applicazioni</strong> del tuo Mac. A seguire, fai <strong>clic destro</strong> su di essa e premi due volte la voce <strong>Apri</strong>, in modo da bypassare le limitazioni di Apple verso le applicazioni provenienti da sviluppatori non certificati (operazione che va eseguita solo al primo avvio del software).</p><p data-w="38" data-c="2650">Per cominciare, gestisci sùbito le <strong>impostazioni audio</strong> rilevate automaticamente dal sistema, modificandole all'occorrenza tramite gli appositi menu a tendina, quindi premi il pulsante <strong>OK</strong>. Ove richiesto, autorizza il software a creare una <strong>cartella</strong> di riferimento per i progetti.</p><p data-w="49" data-c="2699">L'interfaccia consiste in una sorta di “lavagna” nella quale è possibile aprire i <strong>moduli</strong> di gestione dei vari strumenti virtuali, effetti, mixer, controller ed editor. Non è particolarmente intuitiva, in quanto differisce dalla classica user interface grafica di molti altri software della categoria, e occorre un po' per impratichirsi.</p><p data-w="47" data-c="2746">Diamo comunque intanto uno sguardo ad alcune delle sue componenti principali: il <strong>Song Editor</strong> è la sezione principale dove è possibile organizzare le tracce in sequenza temporale. Il <strong>Beat/Bassline Editor</strong>, invece, viene utilizzato per creare loop di batteria e linee di basso mediante una griglia programmabile.</p><p data-w="52" data-c="2798">La finestra <strong>FX-Mixer</strong> consente di assegnare effetti ai vari canali del mixer, mentre il <strong>Piano Roll</strong> (lo puoi richiamare premendo il simbolo del <strong>piano</strong> posto in alto a sinistra) permette di comporre sequenze di note per i pattern selezionati, disegnandole fisicamente su una griglia che consente anche di determinarne altezza e durata.</p><p data-w="47" data-c="2845">LMMS permette di integrare plugin <strong><a href="https://www.aranzulla.it/migliori-vst-gratis-1207785.html">VST</a></strong> esterni per ottenere nuovi strumenti ed effetti. Tuttavia, va anche detto che questo genere di supporto può risultare meno stabile rispetto ad altri <a href="https://www.aranzulla.it/programmi-per-creare-musica-22639.html">programmi per creare musica</a>, soprattutto quelli orientati alla produzione di musica elettronica, come <a href="https://www.aranzulla.it/come-usare-fl-studio-1103003.html">FL Studio</a>, e <a href="https://www.aranzulla.it/come-usare-ableton-live-1262185.html">Ableton Live</a>.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>