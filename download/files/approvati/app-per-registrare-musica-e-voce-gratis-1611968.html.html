<header id="pageContentHead"><h1>App per registrare musica e voce gratis</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="68" data-c="68">Anche se la tua attività di musicista si svolge prevalentemente sul computer, dove puoi utilizzare un <a href="https://www.aranzulla.it/programmi-per-registrare-musica-24548.html">software di registrazione</a> evoluto e un’attrezzatura idonea, ti piacerebbe poterti avvalerti del tuo dispositivo mobile al fine di acquisire l’audio o creare delle basi musicali anche durante i tuoi spostamenti quotidiani: d’altra parte, come ben sai, la creatività può manifestarsi in qualsiasi momento della giornata e in qualunque situazione, senza alcun preavviso!</p><p data-w="69" data-c="137">Ebbene, devi sapere che in Rete è possibile trovare diverse <strong>app per registrare musica e voce gratis</strong>, le quali possono essere comodamente adoperate su smartphone e tablet per dare vita, ad esempio, alla bozza di una melodia che sta facendo capolino nella tua testa e conferirgli una prima “impronta”, ma anche per creare una vera e propria canzone di tutto rispetto, strutturata e definitiva, con una discreta qualità sonora.</p><p data-w="61" data-c="198">Se vuoi approfondire l’argomento, non devi fare altro che proseguire nella consultazione dei prossimi capitoli, dove avrò modo di darti dei suggerimenti ad hoc che sono certo troverai alquanto utili e interessanti, e mostrarti il funzionamento di alcune risorse che reputo particolarmente funzionali. Allora, ci stai? Perfetto, in tal caso a me non resta che augurarti buona lettura e buon divertimento!</p><div id="ad-in-article-0" class="banner"></div><h2 data-w="1" data-c="199">Indice</h2><ul data-w="27" data-c="226"><li><a href="#migliori-app">Migliori app per registrare musica e voce gratis</a><ul><li><a href="#ntrack">n-Track Studio (Android/iOS/iPadOS)</a></li><li><a href="#voloco">Voloco (Android/iOS/iPadOS)</a></li><li><a href="#garageband">GarageBand (iOS/iPadOS)</a></li><li><a href="#altre-app">Altre app per registrare musica e voce gratis</a></li></ul></li></ul><p data-w="0" data-c="226"><a name="migliori-app"></a></p><h2 data-w="8" data-c="234">Migliori app per registrare musica e voce gratis</h2><p data-w="37" data-c="271">Come promesso, di seguito ti illustrerò le caratteristiche principali e le funzionalità salienti di alcune fra le <strong>migliori app per registrare musica e voce gratis</strong>. Successivamente, ti fornirò i riferimenti di risorse alternative che ritengo altrettanto valide.</p><p data-w="0" data-c="271"><a name="ntrack"></a></p><h3 data-w="5" data-c="276">n-Track Studio (Android/iOS/iPadOS)</h3><p data-w="0" data-c="276"><img fetchpriority="high" decoding="async" src="https://www.aranzulla.it/wp-content/contenuti/2024/03/e74395d3.jpg" alt="schermata gestione tracce app nTrack" width="610" height="275" class="alignnone size-full wp-image-1611977"></p><p data-w="80" data-c="356">La prima soluzione di cui desidero parlarti è <strong>n-Track Studio</strong>, app compatibile con dispositivi <a href="https://play.google.com/store/apps/details?id=com.ntrack.studio.demo" rel="nofollow" target="_blank">Android</a> (verifica su <a href="https://www.aranzulla.it/come-installare-app-su-huawei-1210515.html">store alternativi</a> se il tuo device non ha i servizi <a href="https://www.aranzulla.it/come-spostare-le-foto-da-google-foto-1689451.html">Google</a>) e <a href="https://apps.apple.com/it/app/n-track-studio-daw-fai-musica/id1130289718" rel="nofollow" target="_blank">iOS/iPadOS</a> che si configura come una vera e propria piccola <strong>DAW</strong> (Digital Audio Workstation) dotata di tutti gli strumenti essenziali per registrare musica, compresa la possibilità di acquisire audio o attingere da una libreria di campioni ben fornita, nonché di accedere a funzionalità, strumenti virtuali ed effetti di ottimo livello.</p><p data-w="56" data-c="412">n-Track è scaricabile <strong>gratuitamente</strong>, ma per sbloccare alcune funzioni e contenuti aggiuntivi è necessario sottoscrivere un abbonamento, con costi a partire da <strong>1,49 euro al mese</strong> per il piano <strong>Standard</strong>, oppure acquistare l’edizione <strong>Pro</strong> corrispondendo la somma di <strong>29,99 euro una tantum</strong>. Inoltre, ti interesserà sapere che ne è disponibile una <strong>versione Desktop</strong> per PC <a href="https://apps.microsoft.com/detail/xp8lg4st7h3gbf?hl=it-it&amp;gl=IT" rel="nofollow" target="_blank">Windows</a> e <a href="https://ntrack.com/it/download.php" rel="nofollow" target="_blank">Mac</a>.</p><p data-w="64" data-c="476">Una volta <a href="https://www.aranzulla.it/come-scaricare-app-927964.html#come-scaricare-app-su-smartphone-e-tablet">scaricata</a> e avviata, pigia due volte il bottone <strong>Continua</strong> nelle schermate di presentazione, quindi scegli se ricevere <strong>notifiche</strong> o meno. Non appena visualizzi la proposta di adesione all’abbonamento Pro, premi il simbolo della <strong>[X]</strong> collocato in alto a destra per proseguire con la versione gratuita. Adesso se, come suppongo, il tuo intento è quello di registrare musica, fai tap sulla funzione <strong>Crea</strong>.</p><p data-w="91" data-c="567">Se lo desideri, guarda quindi il <strong>tutorial</strong>, pigiando il bottone <strong>Inizia</strong>, altrimenti sfiora l’opzione per saltare questo passaggio. Ad ogni modo, la sua intuitiva interfaccia permette di selezionare sùbito la <strong>tipologia di traccia</strong> che si desidera creare per prima, scegliendo dunque fra <strong>registrazione audio</strong> mediante il microfono del dispositivo (previa concessione dei necessari permessi) o, meglio ancora, di un <a href="https://www.aranzulla.it/migliori-microfoni-per-cantare-guida-allacquisto-1594787.html">microfono esterno</a> opportunamente collegato, creazione di un ritmo tramite un intuitivo <strong>Beatmaker</strong>, utilizzo di uno <strong>strumento virtuale MIDI</strong>, importazione di <strong>loop</strong> e <strong>file audio personali</strong>, o composizione di una <strong>linea di batteria</strong>.</p><p data-w="45" data-c="612">Volendo partire da una base già pronta, puoi ad esempio premere sul pulsante <strong>Usa i loop</strong> per accedere al relativo catalogo del servizio, dove avrai modo di ascoltare l’anteprima dei campioni sfiorando il rispettivo <strong>titolo</strong>, per poi aggiungerli alla timeline con un <strong>doppio tap sull’elemento</strong>.</p><p data-w="47" data-c="659">Considera che è possibile scaricarne di nuovi (alcuni sono gratuiti, altri a pagamento) accedendo all’<strong>Add-on Manager</strong> ivi presente e premendo il bottone <strong>Ottieni</strong> relativo al loop che ti interessa. Una volta fatto ciò, ti basterà poi pigiare la voce <strong>Indietro</strong> per tornare all’interfaccia principale della DAW.</p><p data-w="0" data-c="659"><img decoding="async" src="https://www.aranzulla.it/wp-content/contenuti/2024/03/a7f1cd39.jpg" alt="timeline delle tracce app nTrack" width="610" height="275" class="alignnone size-full wp-image-1611997"></p><p data-w="32" data-c="691">Qui, per inserire una nuova traccia, non devi fare altro che sfiorare il simbolo <strong>[+]</strong> collocato appena al di sotto di quella importata poc’anzi, e selezionare la <strong>tipologia</strong> dal medesimo schema illustrato poc’anzi.</p><p data-w="60" data-c="751">Ora, per applicare un <strong>effetto</strong> alla traccia selezionata, tocca il simbolo dei <strong>selettori</strong> situato in alto a destra, pigia il simbolo <strong>[+]</strong> nel pannello verticale che compare, quindi scorri la nuova schermata apertasi e seleziona il <strong>preset</strong> che reputi idoneo dall’elenco che ti viene proposto toccando nuovamente il simbolo <strong>[+]</strong>. Utilizza poi le relative funzioni di <strong>equalizzazione</strong> per impostarlo a tuo piacimento.</p><p data-w="27" data-c="778">Il <strong>salvataggio</strong> dei brani avviene automaticamente, e potrai visualizzare e caricare le tue creazioni in qualsiasi momento semplicemente premendo l’icona della <strong>casa</strong> collocata in basso a destra.</p><p data-w="0" data-c="778"><a name="voloco"></a></p><h3 data-w="4" data-c="782">Voloco (Android/iOS/iPadOS)</h3><p data-w="0" data-c="782"><img decoding="async" src="https://www.aranzulla.it/wp-content/contenuti/2024/03/f311e6cb.jpg" alt="schermate app Voloco" width="610" height="616" class="alignnone size-full wp-image-1611999"></p><p data-w="67" data-c="849"><strong>Voloco</strong> è un’altra app che ti consiglio vivamente di utilizzare per la registrazione di musica, soprattutto se hai intenzione di ottenere delle <strong>tracce vocali</strong> di buon livello: la sua caratteristica principale, infatti, risiede nella capacità di <strong>ottimizzare la voce</strong>, grazie in particolare alla presenza di funzioni di miglioramento automatiche e alla disponibilità di una vasta gamma di effetti, come <strong>autotune</strong>, <strong>riverbero</strong>, <strong>delay</strong> e molti altri, personalizzabili dall’utente.</p><p data-w="53" data-c="902">É di base <strong>gratuita</strong>, ed è compatibile con dispositivi <a href="https://play.google.com/store/apps/details?id=com.jazarimusic.voloco" rel="nofollow" target="_blank">Android</a> (controlla anche su <a href="https://www.aranzulla.it/come-installare-app-su-huawei-1210515.html">store alternativi</a>) e <a href="https://apps.apple.com/it/app/voloco-vocal-studio/id1052970183" rel="nofollow" target="_blank">iOS/iPadOS</a>. Inoltre, ne è stata realizzata anche una versione <strong><a href="https://resonantcavity.com/plugin.html" rel="nofollow" target="_blank">plugin</a></strong> per PC Windows e Mac, disponibile a pagamento (<strong>99,99$/anno</strong> con 14 giorni di trial), che può essere aggiunto a un <a href="https://www.aranzulla.it/programmi-per-registrare-musica-24548.html">software di registrazione musicale</a> installato sul computer.</p><p data-w="66" data-c="968">Al primo avvio dovrai necessariamente fornire i <strong>permessi</strong> per l’accesso alle funzioni di <strong>registrazione</strong>, dopodiché, per accedere alla versione <strong>gratuita</strong>, ti basterà pigiare il simbolo della <strong>[X]</strong> posto in alto a sinistra nella schermata che propone la sottoscrizione di un abbonamento, soluzione, quest’ultima, che ti permetterebbe di sbloccare tutte le funzionalità e gli effetti, rimuovere il limite di importazioni e accedere a ulteriori opzioni di personalizzazione.</p><p data-w="28" data-c="996">Una volta fatto ciò, non appeni visualizzi l’interfaccia di Voloco, sfiora il simbolo <strong>[+]</strong> che si trova in basso, al centro del menu principale, e seleziona l’opzione <strong>Nuovo progetto</strong>.</p><p data-w="66" data-c="1062">A seguire, quando ti viene mostrata la schermata di registrazione, fai tap sulla funzione <strong>Aggiungi</strong> collocata in basso a destra e seleziona la voce <strong>Il Ritmo di Voloco</strong> per attingere dalla libreria del servizio (in questo caso, per importare un brano non dovrai fare altro che toccare il simbolo <strong>[⋮]</strong> e pigiare l’opzione <strong>Registra</strong> dal menu contestuale) oppure <strong>Naviga</strong> se preferisci caricare un file dal tuo dispositivo.</p><p data-w="42" data-c="1104">Ora, tocca il pulsante <strong>[▶︎]</strong> per avviare la riproduzione, e inizia a esercitarti con le linee vocali. Non appena sei pronto per la registrazione, sfiora il pulsante per <strong>tornare all’inizio</strong>, quindi fai tap sul bottone con il <strong>cerchio rosso</strong> per avviare l’acquisizione dell’audio.</p><p data-w="62" data-c="1166">Tieni conto che il sistema è in grado di <strong>rimuovere automaticamente i rumori di sottofondo</strong> e di <strong>ottimizzare la voce</strong> in maniera eccellente, quindi va bene anche l’utilizzo del microfono integrato nel dispositivo, ma sicuramente otterrai risultati migliori collegando un <a href="https://www.aranzulla.it/migliori-microfoni-per-cantare-guida-allacquisto-1594787.html">microfono per cantare</a> esterno. Per quanto riguarda l’utilizzo degli <strong>auricolari</strong>, invece, è opportuno utilizzare quelli <a href="https://www.aranzulla.it/migliori-auricolari-con-filo-guida-allacquisto-1453950.html">con filo</a> per una sincronizzazione più precisa.</p><p data-w="52" data-c="1218">Al termine della registrazione, pigia nuovamente il medesimo <strong>pulsante rosso</strong> per interrompere l’acquisizione, quindi seleziona la <strong>traccia</strong> con un tap e utilizza le funzioni poste in basso per editarla come preferisci e aggiungere eventuali effetti, come un <strong>vocoder</strong>, un <strong>compressore</strong> idoneo al genere musicale prescelto, un <strong>preset di equalizzazione</strong>, <strong>eco</strong> e <strong>riverbero</strong>.</p><p data-w="35" data-c="1253">Per concludere, premi il simbolo della <strong>freccia</strong> situato in alto a destra e attendi che venga completata l’elaborazione del progetto, quindi tocca l’opzione <strong>Salva</strong> per salvare il brano o <strong>Pubblica</strong> per condividerla con altri utenti.</p><p data-w="0" data-c="1253"><a name="garageband"></a></p><h3 data-w="3" data-c="1256">GarageBand (iOS/iPadOS)</h3><p data-w="0" data-c="1256"><img loading="lazy" decoding="async" src="https://www.aranzulla.it/wp-content/contenuti/2024/03/60da9fb9.jpg" alt="schermata app Garage Band" width="610" height="344" class="alignnone size-full wp-image-1612007"></p><p data-w="52" data-c="1308">In una guida dedicata alle <strong>app per registrare musica e voce gratis</strong> è impossibile non consigliare l’utilizzo di <strong>GarageBand</strong> ai possessori di <strong><a href="https://www.aranzulla.it/quale-iphone-scegliere-905509.html">iPhone</a></strong> o <strong><a href="https://www.aranzulla.it/quale-ipad-comprare-894862.html">iPad</a></strong>: la risorsa in questione, infatti, è integrata “di serie” sui sistemi operativi dei dispositivi in questione (ma può essere all’occorrenza scaricata nuovamente da <a href="https://apps.apple.com/it/app/garageband/id408709785" rel="nofollow" target="_blank">questa sezione dell’App Store</a>).</p><p data-w="65" data-c="1373">Oltre a essere <strong>gratuita</strong>, offre una vasta gamma di funzionalità per la registrazione di ottimo livello, tutte intuitive e alquanto versatili: considera infatti, che vi è la possibilità di scegliere fra numerosi <strong>VST</strong> integrati (e di scaricare nuovi suoni da una nutrita <strong>libreria</strong>), nonché di accedere a un valido <strong>registratore audio</strong> che permette di acquisire facilmente la voce o il suono di uno strumento esterno.</p><p data-w="37" data-c="1410">Inoltre, integra una modalità, denominata <strong>Live Loops</strong>, che permette di comporre brani combinando in tempo reale diverse tipologie di <strong>campioni</strong>, creando in questo modo arrangiamenti e remix originali senza bisogno di dover programmare tracce individuali da zero.</p><p data-w="66" data-c="1476">Se le premesse ti allettano e vuoi saperne di più su <a href="https://www.aranzulla.it/come-usare-garageband-1092000.html">come funziona GarageBand</a>, ti raccomando di leggere la guida dedicata che ti ho appena linkato, dove ti parlo sia della versione per dispositivi mobili in un apposito capitolo dedicato, sia di quella per computer <strong><a href="https://www.aranzulla.it/quale-mac-comprare-362719.html">Mac</a></strong>, che trovi anch’essa già integrata sul sistema operativo macOS (ma è comunque disponibile al download gratuito su <a href="https://apps.apple.com/it/app/garageband/id682658836?mt=12" rel="nofollow" target="_blank">Mac App Store</a>).</p><p data-w="0" data-c="1476"><a name="altre-app"></a></p><h3 data-w="8" data-c="1484">Altre app per registrare musica e voce gratis</h3><p data-w="0" data-c="1484"><img loading="lazy" decoding="async" src="https://www.aranzulla.it/wp-content/contenuti/2024/03/cc375333.jpg" alt="schermate app BandLab" width="610" height="664" class="alignnone size-full wp-image-1612013"></p><p data-w="43" data-c="1527">Le soluzioni che ti ho suggerito finora non ti hanno convinto del tutto, e vorresti prendere in esame anche <strong>altre app per registrare musica e voce gratis</strong>? In tal caso, prova le risorse che ti elenco di seguito, tutte altrettanto funzionali e pratiche.</p><ul data-w="255" data-c="1782"><li><strong>BandLab</strong> (<a href="https://play.google.com/store/apps/details?id=com.bandlab.bandlab" rel="nofollow" target="_blank">Android</a>/<a href="https://apps.apple.com/it/app/bandlab-music-making-studio/id968585775" rel="nofollow" target="_blank">iOS/iPadOS</a>) — eccellente app per la creazione di musica, fruibile gratuitamente, con la possibilità di effettuare acquisti in-app che danno modo di accedere a ulteriori contenuti. É dotata di utili strumenti che permettono di gestire la <strong>latenza</strong> in modo efficace, e di interessanti funzionalità <strong>social</strong> che consentono di confrontarsi con altri musicisti e produttori. É disponibile anche come <a href="https://www.bandlab.com/studio" rel="nofollow" target="_blank">Web app</a>.</li><li><strong>Song Maker — Music Mixer</strong> (<a href="https://play.google.com/store/apps/details?id=com.tedrasoft.music.maker" rel="nofollow" target="_blank">Android</a>/<a href="https://apps.apple.com/it/app/song-maker-music-mixer-beats/id1270749951" rel="nofollow" target="_blank">iOS/iPadOS</a>) — si tratta di un’app che permette di combinare <strong>loop</strong> e <strong>sample</strong> attingendo da una libreria di suoni ben fornita, con la possibilità di registrare <strong>audio</strong> per aggiungere la voce tramite il microfono del dispositivo. É gratuita con inserzioni pubblicitarie in-app rimovibili sottoscrivendo un abbonamento da <strong>2,29 euro al mese</strong>, il quale sblocca anche l’accesso a tutti i contenuti.</li><li><strong>Soundtrap Studio</strong> (<a href="https://play.google.com/store/apps/details?id=com.soundtrap.studioapp" rel="nofollow" target="_blank">Android</a>/iOS/iPadOS) — la versione gratuita di questa app permette di creare facilmente musica e altre tipologie di contenuti audio, come <a href="https://www.aranzulla.it/come-scrivere-un-podcast-1490248.html">podcast</a>, tramite un’interfaccia alquanto intuitiva. É dotata di una vasta gamma di strumenti virtuali, effetti e funzionalità, ma è possibile integrarne di nuove sottoscrivendo un abbonamento con costi a partire da <strong>8,06 euro/mese</strong>. Per proseguire la lavorazione del progetto, si può utilizzare anche la relativa <a href="https://www.soundtrap.com/studio/" rel="nofollow" target="_blank">Web app</a>.</li><li><strong>Groovepad</strong> (<a href="https://play.google.com/store/apps/details?id=com.easybrain.make.music" rel="nofollow" target="_blank">Android</a>/<a href="https://apps.apple.com/it/app/groovepad-fare-musica-ritmi/id1454398991" rel="nofollow" target="_blank">iOS/iPadOS</a>) — se desideri creare dei <strong>beat</strong> o delle <strong>basi</strong> assemblando campioni preimpostati, sui quali poter poi incidere successivamente anche la voce, allora ti consiglio di provare questa risorsa <strong>gratuita</strong>, caratterizzata da una particolare facilità d’uso. Per sbloccare tutti i contenuti, però, occorre aderire a un piano a pagamento, con prezzi a partire da <strong>12,99 euro al mese</strong>.</li></ul><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>