<header id="pageContentHead"><h1>Come creare un file audio</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="81" data-c="81">Hai bisogno di fornire delle indicazioni a un conoscente su come svolgere una determinata operazione e, per fare prima, vorresti inviargli uno o più audio contenenti tutte le informazioni necessarie. Vista la “portata” della cosa, non ti sembra opportuno affidarti, ancora una volta, agli ormai usatissimi registratori integrati nelle app di messaggistica (ad es. WhatsApp), ma vorresti invece sapere <strong>come creare un file audio</strong> da poter conservare anche in futuro e inviare, all’occorrenza, impiegando il sistema che più ti sembra adeguato.</p><p data-w="61" data-c="142">Come dici? Ho descritto con esattezza la tua necessità del momento? Benissimo, allora lascia che ti dia una mano per riuscire in questa “impresa”! Nel corso di questo tutorial, infatti, ti illustrerò alcuni programmi, siti Web e applicazioni mediante i quali è possibile realizzare file contenenti voce, suoni e qualsiasi altra cosa venga “catturata” dal microfono e/o direttamente dal computer.</p><p data-w="71" data-c="213">Non preoccuparti se non sei molto pratico con la tecnologia, non ne hai motivo: tutti i passaggi sono estremamente semplici da mettere in pratica e non richiedono alcuna competenza specifica. Allora, cos’altro aspetti a iniziare? Prenditi qualche minuto di tempo libero per te e metti in pratica tutto quanto ho da spiegarti sull’argomento. Ti garantisco che, nel giro di poco tempo, riuscirai a raggiungere l’obiettivo che ti eri prefissato Buona lettura!</p><div id="ad-in-article-0" class="banner"></div><h2 data-w="1" data-c="214">Indice</h2><ul data-w="44" data-c="258"><li><a href="#chapter1">Come creare un file audio sul PC</a><ul><li><a href="#chapter11">Audacity</a></li><li><a href="#chapter12">Altre soluzioni per creare un file audio sul PC</a></li></ul></li><li><a href="#chapter2">Come creare un file audio online</a></li><li><a href="#chapter3">Come creare un file audio su smartphone e tablet</a><ul><li><a href="#chapter31">Registratore audio integrato</a></li><li><a href="#chapter32">App per creare file audio</a></li></ul></li><li><a href="#chapter4">Come convertire file audio</a></li></ul><p data-w="0" data-c="258"><a name="chapter1"></a></p><h2 data-w="7" data-c="265">Come creare un file audio sul PC</h2><p data-w="47" data-c="312">Stai pensando di <strong>creare un file audio sul PC</strong> in modo da acquisire la tua voce o, ancora, i suoni provenienti da un programma che stai impiegando? In questo caso, hai diverse soluzioni alle quali poterti affidare. Lascia che te ne illustri alcune tra le più interessanti.</p><p data-w="0" data-c="312"><a name="chapter11"></a></p><h3 data-w="1" data-c="313">Audacity</h3><p data-w="0" data-c="313"><img fetchpriority="high" decoding="async" class="alignnone size-full wp-image-1240030" src="https://www.aranzulla.it/wp-content/contenuti/2020/11/c1896307.jpg" alt="Come creare un file audio sul PC" width="610" height="415"></p><p data-w="60" data-c="373">Cominciamo da <strong>Audacity</strong>: se non ne avessi mai sentito parlare, si tratta di un programma completamente dedicato alla manipolazione dell’audio, adatto sia ai principianti che ai più esperti. Tra le tante funzioni del software, che è open source e disponibile gratuitamente per <strong>Windows</strong>, <strong>macOS</strong> e <strong>Linux</strong>, figura la possibilità di <strong>creare un file audio MP3</strong> e in numerosi altri formati.</p><p data-w="58" data-c="431">Per ottenere il programma, collegati innanzitutto alla sua <a href="https://www.audacityteam.org/" rel="nofollow" target="_blank">home page</a>, clicca sul pulsante <strong>Download Audacity</strong> e poi sulla voce più appropriata al sistema operativo da te in uso. Per esempio, se il tuo è un <strong>PC Windows</strong>, fai clic sul riquadro <strong>Audacity for Windows</strong>, poi sul link <strong>Audacity x.y.z installer</strong> e, successivamente, su <strong>Audacity Windows installer</strong>.</p><p data-w="72" data-c="503">A download ultimato, sempre se utilizzi <strong>Windows</strong>, apri il <strong>file .exe</strong> che hai ottenuto, premi il pulsante <strong>Sì</strong> e, dopo aver selezionato la <strong>lingua</strong> da impiegare, premi il pulsante <strong>OK</strong>. Successivamente, clicca sul bottone <strong>Avanti</strong> per quattro volte consecutive, poi su <strong>Installa</strong> e attendi qualche secondo affinché i file necessari vengano copiati nelle cartelle più appropriate; per concludere, premi i pulsanti <strong>Avanti</strong> e <strong>Fine</strong> e attendi che il software si apra automaticamente.</p><p data-w="65" data-c="568">Se, invece, il tuo è un <strong>Mac</strong>, dopo aver visitato il <a href="https://www.audacityteam.org/" rel="nofollow" target="_blank">sito Internet di Audacity</a> e aver cliccato sul bottone <strong>Download Audacity</strong>, premi sul riquadro <strong>Audacity for macOS</strong>, seleziona il link <strong>Audacity x.y.z dmg file</strong> che risiede nella nuova pagina che va ad aprirsi e poi sulla voce <strong>Audacity macOS dmg</strong>, in modo da avviare il download del file di setup del programma.</p><p data-w="73" data-c="641">Dopo aver ottenuto il <strong><span class="skimlinks-unlinked">file.dmg</span></strong> di Audacity, avvialo e, avvalendoti della finestra che ti viene proposta, trascina l’<strong>icona del programma</strong> nella cartella <strong>Applicazioni</strong> del Mac; concluso anche questo step puoi aprire il software, richiamandolo dal <strong>Launchpad</strong> oppure mediante l’icona appena copiata nella cartella <strong>Applicazioni</strong>. Al primo avvio, dovrai poi cliccare sul pulsante <strong>Consenti</strong>, in modo da autorizzare l’avvio di un programma proveniente da sviluppatori non certificati da Apple (<a href="https://www.aranzulla.it/come-scaricare-audacity-1103786.html">maggiori info qui</a>).</p><p data-w="113" data-c="754">A partire da questo momento, i passaggi da compiere si equivalgono su entrambi i sistemi operativi: per iniziare, scegli dunque il microfono da usare per acquisire l’audio, intervenendo sul menu a tendina posto accanto all’icona del <strong>Microfono</strong>. Per esempio, se è tua intenzione registrare i suoni esterni al computer e provenienti dal microfono, devi scegliere l’opzione <strong>Microfono integrato</strong>; se, invece, ti interessa registrare i suoni riprodotti dal computer (opzione disponibile solo su Windows; per averla anche su macOS devi installare un software apposito, come spiegato nella mia guida su <a href="https://www.aranzulla.it/come-registrare-lo-schermo-del-mac-con-audio-interno-1223770.html#chapter1">come registrare lo schermo del Mac con audio interno</a>), seleziona, sempre dal menu visto poco fa, la voce <strong>Microsoft Sound Mapper</strong>, oppure <strong>Altoparlanti (Loopback)</strong>.</p><p data-w="36" data-c="790">Per avviare la creazione dell’audio, clicca sul pulsante <strong>Rec</strong> (quello raffigurante un <strong>pallino rosso</strong>); per fermare provvisoriamente la registrazione, clicca sul pulsante <strong>Pausa</strong> (quello raffigurante <strong>due linee</strong> verticali) e, per interromperla, premi invece il pulsante <strong>Stop</strong>.</p><p data-w="90" data-c="880">Quando sei soddisfatto del risultato, clicca sul menu <strong>File</strong> collocato in alto a sinistra, seleziona la voce <strong>Esporta audio</strong> dal suo interno e, giunto alla schermata dedicata alle impostazioni di salvataggio, indica un <strong>nome</strong> da assegnare all’audio, il <strong>formato</strong> d’uscita (ad es. <strong>MP3</strong> oppure <strong>WAV</strong>, se è tua intenzione <strong>creare un file audio WAV</strong>) e la cartella in cui archiviarlo. Quando hai finito, clicca sul pulsante <strong>Salva</strong> e, se lo desideri, inserisci i <strong>tag metadati</strong> da associare al file; per concludere, premi il pulsante <strong>OK</strong> e il gioco è fatto!</p><p data-w="80" data-c="960">Come ti ho già accennato all’inizio di questa sezione, Audacity è un software molto potente che permette, oltre che di registrare audio dal PC e da fonti esterne, anche di manipolare brani già esistenti, di unirli tra loro e di effettuare un gran numero di regolazioni su velocità, transizioni e molto altro: per saperne di più, ti consiglio di leggere la mia guida su <a href="https://www.aranzulla.it/come-usare-audacity-951737.html">come usare Audacity</a>, nella quale ti ho illustrato gli aspetti più utili e importanti del programma.</p><p data-w="0" data-c="960"><a name="chapter12"></a></p><h3 data-w="9" data-c="969">Altre soluzioni per creare un file audio sul PC</h3><p data-w="0" data-c="969"><img decoding="async" class="alignnone size-full wp-image-1240036" src="https://www.aranzulla.it/wp-content/contenuti/2020/11/9fa5496d.jpg" alt="Altre soluzioni per creare un file audio sul PC" width="610" height="348"></p><p data-w="45" data-c="1014">Credi che la soluzione illustrata poco fa sia assolutamente valida, ma la ritieni comunque poco adatta a quelle che sono le tue esigenze del momento? In questo caso, potresti valutare l’impiego di alcuni software alternativi, ciascuno con le sue peculiarità e adatto a scenari diversi.</p><ul data-w="133" data-c="1147"><li><strong>Registratore vocale (Windows)</strong> e <strong>Memo Vocali (macOS)</strong>: si tratta di due programmi integrati, rispettivamente, in Windows e macOS tramite i quali è possibile registrare in maniera oltremodo semplice delle note vocali, impiegando il microfono del computer o un qualsiasi microfono esterno. Te ne ho parlato, nel dettaglio, all’interno della mia guida su <a href="https://www.aranzulla.it/come-registrare-un-audio-1221586.html#chapter2">come registrare un audio</a>.</li><li><strong>Wavosaur</strong> (<a href="https://www.wavosaur.com/" rel="nofollow" target="_blank">Windows</a>) — registratore ed editor audio gratuito, nella sua versione di base, con interfaccia spartana ma tante funzioni interessanti.</li><li><strong>Audio Hijack</strong> (<a href="https://www.rogueamoeba.com/audiohijack/" rel="nofollow" target="_blank">macOS</a>) — si tratta di un programma molto noto in ambito musicale, mediante il quale è possibile registrare e combinare l’audio proveniente dal sistema operativo macOS, dai programmi in esecuzione sullo stesso, oppure dal microfono. Il software è a pagamento, ma è disponibile una versione di prova gratuita, che permette di creare registrazioni lunghe al più 10 minuti.</li></ul><p data-w="0" data-c="1147"><a name="chapter2"></a></p><h2 data-w="6" data-c="1153">Come creare un file audio online</h2><p data-w="0" data-c="1153"><img decoding="async" class="alignnone size-full wp-image-1240039" src="https://www.aranzulla.it/wp-content/contenuti/2020/11/727f272.jpg" alt="Come creare un file audio online" width="610" height="330"></p><p data-w="39" data-c="1192">Se non vuoi “appesantire” il computer con un programma dedicato, ti sarà utile sapere che puoi <strong>creare file audio online</strong>, agendo tramite il <a href="https://www.aranzulla.it/che-cose-il-browser-1029113.html">browser</a>: a tal riguardo, ti consiglio di rivolgerti al servizio gratuito <strong>Apowersoft Free Online Audio Recorder</strong>.</p><p data-w="34" data-c="1226">Quest’ultimo, previa installazione di un piccolo launcher, permette di <strong>creare un file audio</strong> direttamente dall’interno del programma di navigazione, da qualsiasi sistema operativo, consentendone il salvataggio nei formati MP3, AAC, WAV, WMA e OGG.</p><p data-w="53" data-c="1279">Per poterne usufruire, collegati alla <a href="https://www.apowersoft.com/free-audio-recorder-online" rel="nofollow" target="_blank">pagina iniziale del servizio</a>, clicca sul pulsante <strong>Start Recording</strong> e poi sul pulsante <strong>Download Launcher</strong> situato all’interno del “fumetto” che compare dopo alcuni secondi. Una volta ottenuto il file necessario, avvialo e segui le indicazioni mostrate su schermo, per finalizzare l’installazione del “programmino” necessario al funzionamento del tutto.</p><p data-w="62" data-c="1341">Fatto ciò, attendi che il launcher venga caricato e, per selezionare la fonte da cui registrare l’audio, clicca sul bottone raffigurante un <strong>altoparlante</strong> collocato in basso a sinistra. Per avviare l’acquisizione del suono, premi quindi il pulsante <strong>REC</strong>. Successivamente, se lo desideri, puoi mettere in pausa e riprendere la registrazione in qualsiasi momento, cliccando sul bottone apposito situato al centro dello schermo.</p><p data-w="47" data-c="1388">Quando hai finito, puoi interrompere la registrazione cliccando sul pulsante <strong>Stop</strong>: le registrazioni così effettuate vengono salvate automaticamente sul computer ed elencate all’interno di un’apposita lista, raggiungibile cliccando sul pulsante raffigurante un <strong>elenco</strong>; per visualizzare il percorso di ciascun file, clicca sull’icona della <strong>cartella</strong> situata in basso.</p><p data-w="0" data-c="1388"><a name="chapter3"></a></p><h2 data-w="9" data-c="1397">Come creare un file audio su smartphone e tablet</h2><p data-w="39" data-c="1436">Non disponi di un PC in quanto hai scelto di impiegare lo <strong>smartphone</strong> e/o il <strong>tablet</strong> come unico dispositivo e, di conseguenza, avresti bisogno di qualche dritta sulle migliori <strong>app per creare un file audio</strong>? Ti accontento subito.</p><p data-w="0" data-c="1436"><a name="chapter31"></a></p><h3 data-w="3" data-c="1439">Registratore audio integrato</h3><p data-w="0" data-c="1439"><img loading="lazy" decoding="async" class="alignnone size-full wp-image-1240089" src="https://www.aranzulla.it/wp-content/contenuti/2020/11/86ff6920.jpg" alt="Come creare un file audio su smartphone e tablet" width="610" height="598"></p><p data-w="32" data-c="1471">La maggior parte dei dispositivi Android, così come tutti gli iPhone e gli <a href="https://www.aranzulla.it/quale-ipad-comprare-894862.html">iPad</a>, dispongono di un <strong>registratore vocale integrato</strong> mediante il quale è possibile creare registrazioni audio in maniera molto semplice.</p><p data-w="75" data-c="1546">Nel caso di <strong>Android</strong>, l’app può avere diversi nomi, a seconda della variante del sistema operativo installata sul dispositivo: per esempio, l’app “di serie” degli smartphone Xiaomi è denominata semplicemente <strong>Registratore</strong>. Detto ciò, dopo aver individuato l’app in questione sul tuo smartphone o tablet, aprila e premi il pulsante <strong>Rec/Pausa</strong>, che solitamente risiede al centro, per avviare o interrompere provvisoriamente la registrazione; per concluderla, premi invece il pulsante <strong>Stop</strong>. La registrazione verrà salvata automaticamente.</p><p data-w="62" data-c="1608">Se, invece, il tuo è un <strong>iPhone</strong> o un <strong>iPad</strong>, l’app preposta alla registrazione di audio dal microfono si chiama <strong>Memo Vocali</strong> e risiede nella schermata Home del dispositivo (o nella Libreria app). Per usarla, una volta avviata, premi il pulsante <strong>Rec</strong> (quello con il <strong>pallino rosso</strong>) per avviare la registrazione; per terminarla, invece, tocca invece il pulsante <strong>Stop</strong> (il <strong>quadrato rosso</strong>).</p><p data-w="54" data-c="1662">Al bisogno, ti segnalo che puoi richiamare i pulsanti <strong>Pausa</strong>, <strong>Riprendi</strong> e <strong>Fine</strong>, insieme agli strumenti di modifica dell’audio, trascinando verso l’alto la parte inferiore del pannello dell’applicazione. Se hai bisogno di una mano in più durante l’utilizzo della summenzionata app, da’ pure uno sguardo alla mia guida su <a href="https://www.aranzulla.it/come-registrare-audio-con-iphone-1171115.html">come registrare l’audio con iPhone</a>.</p><p data-w="0" data-c="1662"><a name="chapter32"></a></p><h3 data-w="5" data-c="1667">App per creare file audio</h3><p data-w="0" data-c="1667"><img loading="lazy" decoding="async" class="alignnone size-full wp-image-1240087" src="https://www.aranzulla.it/wp-content/contenuti/2020/11/cc84d810.jpg" alt="App per creare file audio" width="610" height="542"></p><p data-w="71" data-c="1738">Come dici? Il tuo dispositivo Android non integra un’applicazione adibita alla creazione di note vocali, oppure Memo Vocali di iPhone e iPad non è riuscita a soddisfare le tue aspettative? In questo caso, puoi affidarti a una serie di <strong>app per creare file audio</strong> di terze parti, per lo più gratuite, disponibili sul Play Store o sugli <a href="https://www.aranzulla.it/come-installare-app-su-huawei-1210515.html">store alternativi per Android</a> e su App Store. Di seguito te ne elenco alcune.</p><ul data-w="206" data-c="1944"><li><strong>Registratore vocale facile</strong> (<a href="https://play.google.com/store/apps/details?id=com.coffeebeanventures.easyvoicerecorder" rel="nofollow" target="_blank">Android</a>) — si tratta di un registratore vocale di semplice utilizzo, che prevede tre diverse modalità di registrazione: note vocali, riunioni/lezioni e musica/suono RAW. I file registrati possono essere poi esportati in formato AMR, AAC o PCM. Di base l’app è gratuita, ma ne è disponibile una versione a pagamento che include funzionalità extra (come la registrazione in modalità stereo e l’esclusione automatica dei silenzi).</li><li><strong>Registratore Vocale di Triveous</strong> (<a href="https://play.google.com/store/apps/details?id=com.triveous.recorder&amp;hl=it" rel="nofollow" target="_blank">Android</a>) — si tratta di un’altra ottima applicazione dedicata al sistema operativo di Google, che permette di registrare file in diversi formati (M4A, WAV ed AAC) e di caricarli automaticamente in cloud. È gratuita ma ne è disponibile anche una versione a pagamento, dotata di funzionalità aggiuntive quali la cancellazione del rumore, il salto automatico dei silenzi e la registrazione tramite microfoni Bluetooth.</li><li><strong>Registratore vocale — Voz</strong> (<a href="https://apps.apple.com/it/app/registratore-vocale-voz/id1336782987" rel="nofollow" target="_blank">iOS/iPadOS</a>) — è un’applicazione che consente di creare audio in diversi formati (come AIFF e WAV), di modificarli e di condividerli con estrema facilità con i propri contratti e sui social network. È gratuita.</li><li><strong>Voice Record Pro</strong> (<a href="https://apps.apple.com/it/app/voice-record-pro/id546983235" rel="nofollow" target="_blank">iOS/iPadOS</a>) — quest’app consente di creare, modificare e condividere con facilità note e registrazioni vocali, esportandoli i file realizzati anche in formato MP3. È gratuita con presenza di annunci pubblicitari.</li></ul><p data-w="41" data-c="1985">Per approfondire l’argomento, ti invito a leggere le mie guide dedicate alle <a href="https://www.aranzulla.it/app-per-registrare-990498.html">app per registrare</a> e a quelle <a href="https://www.aranzulla.it/registratore-vocale-62797.html">dedicate esclusivamente alle note vocali</a>, nelle quali ti ho parlato sia delle soluzioni menzionate poc’anzi, sia di altre ottime applicazioni utili allo scopo.</p><p data-w="0" data-c="1985"><a name="chapter4"></a></p><h2 data-w="4" data-c="1989">Come convertire file audio</h2><p data-w="0" data-c="1989"><img loading="lazy" decoding="async" class="alignnone size-full wp-image-1240086" src="https://www.aranzulla.it/wp-content/contenuti/2020/11/6b0c669f.jpg" alt="Come convertire file audio" width="610" height="296"></p><p data-w="66" data-c="2055">Disponi di un file musicale creato con un formato ben specifico ma ti è necessario <strong>convertirlo in MP3</strong> o in un altro tipo di audio, più adatto all’obiettivo che devi raggiungere? In questo caso, possono venirti in aiuto degli strumenti specifici per lo scopo, denominati <strong>convertitori</strong>: si tratta di programmi, app e siti Web in grado di trasformare musica da un formato all’altro in modo semplicissimo.</p><p data-w="72" data-c="2127">Nella maggior parte dei casi, tutto si riduce a indicare la posizione o caricare il file d’origine (cioè quello da trasformare), specificare il formato di destinazione e premere un pulsante per avviare la conversione, che generalmente impiega pochi secondi (a seconda della lunghezza dell’audio). Se sei interessato a questa possibilità, da’ pure uno sguardo al mio tutorial su <a href="https://www.aranzulla.it/come-convertire-file-audio-921564.html">come convertire i file audio</a>, nel quale ho trattato l’argomento con dovizia di particolari.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>