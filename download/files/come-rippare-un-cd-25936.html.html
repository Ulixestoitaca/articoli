<header id="pageContentHead"><h1>Come rippare un CD</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="64" data-c="64">Facendo un po’ d’ordine nella tua stanza, hai ritrovato dei vecchi CD musicali con delle canzoni interessanti. Adesso però la musica non la ascolti quasi più con il lettore dello stereo e, dunque, ti piacerebbe trasformare quel dischetto in una serie di file MP3 da poter riprodurre sul PC, sul cellulare o magari sul tuo player portatile di fiducia. Beh, dimmi dov’è il problema.</p><p data-w="82" data-c="146">Con l’ausilio degli strumenti che sto per suggerirti in questa mia guida, infatti, puoi riversare direttamente sul tuo computer il contenuto di qualsiasi dischetto (pratica che in gergo tecnico viene definita “ripping”) senza fare alcuno sforzo. Ti basta solo scegliere la soluzione che ritieni possa fare maggiormente al caso tuo e seguire le relative istruzioni d’uso per <strong>rippare un CD</strong>. La procedura, inoltre, è fattibile non solo per i dischi audio, ma anche per quelli video e contenenti dati di ogni genere.</p><p data-w="71" data-c="217">Allora? Posso sapere che ci fai ancora lì impalato? Posizionati bello comodo, prenditi qualche minuto di tempo libero soltanto per te e comincia subito a concentrarti sulla lettura di quanto riportato qui di seguito. Sono sicuro che, alla fine, potrai dirti ben contento e soddisfatto di quanto appreso e che, addirittura, qualora necessario, sarai pronto a fornire utili dritte a tutti i tuoi amici a loro volta interessati alla questione. Scommettiamo?</p><div id="ad-in-article-0" class="banner"></div><h2 data-w="1" data-c="218">Indice</h2><ul data-w="48" data-c="266"><li><a href="#chapter1">Come rippare un CD su PC</a><ul><li><a href="#sub-chapter1">ImgBurn</a></li><li><a href="#sub-chapter2">Altre soluzioni per rippare un CD su PC</a></li></ul></li><li><a href="#chapter2">Come rippare un CD su Mac</a><ul><li><a href="#sub-chapter3">Burn</a></li><li><a href="#sub-chapter4">Altre soluzioni per rippare un CD su Mac</a></li></ul></li><li><a href="#chapter3">Come rippare un CD audio</a><ul><li><a href="#sub-chapter5">Windows Media Player (Windows)</a></li><li><a href="#sub-chapter6">Musica/iTunes (macOS/Windows)</a></li></ul></li><li><a href="#chapter4">Come rippare un CD protetto</a></li></ul><p data-w="0" data-c="266"><a name="chapter1"></a></p><h2 data-w="6" data-c="272">Come rippare un CD su PC</h2><p data-w="43" data-c="315">Se quello che ti interessa fare è <strong>rippare un CD su PC</strong>, le soluzioni a cui secondo me faresti bene a rivolgerti sono quelle segnalate di seguito. Sono compatibili con tutte le più recenti versioni di <strong>Windows</strong> e sono piuttosto semplici da adoperare.</p><p data-w="0" data-c="315"><a name="sub-chapter1"></a></p><h3 data-w="1" data-c="316">ImgBurn</h3><p data-w="0" data-c="316"><img fetchpriority="high" decoding="async" class="alignnone size-full wp-image-1276077" src="https://www.aranzulla.it/wp-content/contenuti/2016/08/1fc85d45.jpg" alt="ImgBurn copia CD" width="610" height="472"></p><p data-w="74" data-c="390">Il primo tra gli strumenti utili per <strong>rippare un CD</strong> che ti invito a prendere in considerazione è <strong>ImgBurn</strong>. Nel caso in cui non lo conoscessi, sappi che si tratta di un rinomato software gratuito per sistemi operativi Windows, concepito specificamene per creare e masterizzare file immagine e comprensivo anche di funzioni utili per il ripping dei dischi in formato <a href="https://www.aranzulla.it/programma-per-aprire-file-iso-gratis-senza-masterizzare-13962.html">ISO</a> e per la duplicazione di CD e DVD partendo dai file immagine ottenuti.</p><p data-w="33" data-c="423">Per effettuare il download di ImgBurn sul tuo computer, visita il <a href="http://www.imgburn.com/index.php?act=download" rel="nofollow" target="_blank">sito Internet del programma</a> e fai clic sul collegamento <strong>Mirror 7 — Provided by ImgBurn</strong> (se il link non funziona, puoi selezionarne un altro).</p><p data-w="47" data-c="470">A download completato, apri il <strong>file EXE</strong> ottenuto e, nella finestra visibile sul desktop, premi sui tasti <strong>Sì</strong> e <strong>Next</strong>, seleziona poi la voce <strong>I accept the terms of the License agreement</strong>, clicca sul bottone <strong>Next</strong> per altre cinque volte consecutive e sui tasti <strong>Sì</strong> e <strong>Finish</strong>.</p><p data-w="75" data-c="545">Tieni presente che l’interfaccia di ImgBurn è in Inglese, ma puoi tradurla in Italiano, scaricando il file di traduzione. Per fare ciò, recati nuovamente sulla pagina per il download di ImgBurn e seleziona il collegamento <strong>Click here</strong> accanto alla voce <strong>Italian</strong>, in corrispondenza della sezione <strong>ImgBurn Translation Language Files</strong>. A download completato, estrai l’<strong>archivio ZIP</strong> ottenuto in una posizione a piacere e sposta il file <strong><span class="skimlinks-unlinked">italian.lng</span></strong> nella cartella <strong>C:\Program Files\ImgBurn\Languages</strong>.</p><p data-w="28" data-c="573">A questo punto, inserisci nel masterizzatore collegato al computer il CD che vuoi rippare e avvia ImgBurn, selezionando il relativo <strong>collegamento</strong> che è stato aggiunto al <strong>menu Start</strong>.</p><p data-w="27" data-c="600">Quando visualizzi la finestra del software sullo schermo, clicca sulla voce <strong>Crea l’immagine di un disco</strong> e seleziona dal menu <strong>Origine</strong> in alto il masterizzatore da usare.</p><p data-w="25" data-c="625">Indica poi la posizione in cui preferisci salvare il <a href="https://www.aranzulla.it/programma-per-aprire-file-iso-gratis-senza-masterizzare-13962.html">file ISO</a> del CD sul PC facendo clic sull’icona raffigurante la <strong>cartella</strong> sotto la voce <strong>Destinazione</strong>.</p><p data-w="34" data-c="659">In conclusione, clicca sul tasto con <strong>il DVD e il foglio</strong> che si trova in basso a sinistra e attendi che il processo di copia del disco sotto forma di file ISO venga completato.</p><p data-w="0" data-c="659"><a name="sub-chapter2"></a></p><h3 data-w="8" data-c="667">Altre soluzioni per rippare un CD su PC</h3><p data-w="0" data-c="667"><img decoding="async" class="alignnone size-full wp-image-1620572" src="https://www.aranzulla.it/wp-content/contenuti/2019/10/8c551d4d.jpg" alt="Notebook" width="610" height="407"></p><p data-w="38" data-c="705">Quanto ti ho già proposto non ti ha convinto in modo particolare e vorresti pertanto che ti segnalassi <strong>altre soluzioni</strong> grazie alle quali poter rippare un CD? Se è così, valuta di affidarti a quelle elencate di seguito.</p><ul data-w="200" data-c="905"><li><a href="https://www.nero.com/eng/products/nero-burning-rom/?vlang=it" rel="nofollow" target="_blank"><strong>Nero Burning ROM</strong></a> — si tratta di una storica e rinomata suite per la masterizzazione e il ripping dei dischi destinata in via esclusiva per Windows. È a pagamento (presenta prezzi a partire da 49,95 euro, a seconda dell’edizione scelta), ma è disponibile una versione di prova gratuita funzionante senza limitazioni per alcuni giorni. Per approfondimenti, leggi la mia guida su <a href="https://www.aranzulla.it/come-scaricare-nero-gratis-925798.html">come scaricare Nero gratis</a>.</li><li><a href="https://www.videolan.org/vlc/index.it.html" rel="nofollow" target="_blank"><strong>VLC</strong></a> — si tratta di un famoso e apprezzato player multimediale, totalmente gratuito e open source, che consente di riprodurre qualsiasi formato di file audio e video senza ricorrere all’uso di codec esterni. Ho scelto di segnalartelo in questa mia guida in quanto integra anche delle funzioni utili per il ripping di CD e DVD, dettaglio di cui non tutti sono a conoscenza. Da notare che è compatibile non solo con Windows, ma anche con macOS e Linux. Per approfondimenti leggi la mia <a href="https://www.aranzulla.it/vlc-media-player-download-39437.html">guida dedicata specificamente a VLC</a>.</li><li><a href="https://cdburnerxp.se/it/home" rel="nofollow" target="_blank"><strong>CDBurnerXP</strong></a> — ulteriore software designato specificamente per Windows e mediante cui si possono compiere tutte le principali operazioni di masterizzazione, con in più la possibilità di effettuare il ripping dei dischi e di masterizzare file immagine in formato ISO. Ha altresì il grande vantaggio di essere fruibile anche in versione no-install.</li></ul><p data-w="0" data-c="905"><a name="chapter2"></a></p><h2 data-w="6" data-c="911">Come rippare un CD su Mac</h2><p data-w="35" data-c="946">Possiedi un computer a marchio Apple e, dunque, ti piacerebbe che ti segnalassi degli strumenti utili per <strong>rippare un CD su Mac</strong>? Allora usa quelle che trovi segnalate qui sotto, sono perfettamente compatibili con <strong>macOS</strong>.</p><p data-w="0" data-c="946"><a name="sub-chapter3"></a></p><h3 data-w="1" data-c="947">Burn</h3><p data-w="0" data-c="947"><img decoding="async" class="alignnone size-full wp-image-1620573" src="https://www.aranzulla.it/wp-content/contenuti/2019/10/c1f748b9.jpg" alt="Burn" width="610" height="426"></p><p data-w="57" data-c="1004"><strong>Burn</strong> è un famoso programma specifico per macOS grazie al quale si possono <a href="https://www.aranzulla.it/come-si-masterizza-un-cd-918266.html">masterizzare CD</a> con dati vari, audio, video ed è anche possibile effettuare la copia dei dischetti che gli vengono dati “in pasto”, sotto forma di file ISO. È completamente gratis ed è anche molto facile da usare. Insomma, è davvero difficile chiedere di meglio.</p><p data-w="24" data-c="1028">Per effettuare il download di Burn sul tuo Mac, visita il <a href="http://burn-osx.sourceforge.net/Pages/English/home.html" rel="nofollow" target="_blank">relativo sito Internet</a> e fai clic sul collegamento <strong>Download Burn</strong> collocato a destra.</p><p data-w="84" data-c="1112">Ultimato il processo di download, estrai in una qualsiasi posizione di macOS l’<strong>archivio ZIP</strong> ottenuto e trascina l’<strong>icona di Burn</strong> nella cartella <strong>Applicazioni</strong> del Mac, dopodiché fai <strong>clic destro</strong> su di essa e seleziona la voce <strong>Apri</strong> dal menu contestuale, dunque premi sul tasto <strong>Apri</strong> in risposta all’avviso che compare sullo schermo, in maniera tale da avviare il programma andando però ad aggirare le limitazioni imposte da Apple nei confronti degli sviluppatori non autorizzati (operazione che va effettuata solo al primo avvio).</p><p data-w="30" data-c="1142">A questo punto, inserisci nel masterizzatore collegato al Mac il CD che vuoi rippare e, nella finestra di Burn che intanto è comparsa sulla scrivania, fai clic sulla scheda <strong>Copia</strong>.</p><p data-w="27" data-c="1169">Dopo aver compiuto i passaggi di cui sopra, clicca sul tasto <strong>Scan</strong> posizionato in basso, seleziona il disco che è tua intenzione copiare premi sul bottone <strong>Scegli</strong>.</p><p data-w="35" data-c="1204">In seguito, fai clic sul bottone <strong>Salva</strong>, indica la posizione sul tuo Mac in cui salvare il file immagine del dischetto che sta per essere generato e attendi che la procedura di ripping venga completata.</p><p data-w="0" data-c="1204"><a name="sub-chapter4"></a></p><h3 data-w="8" data-c="1212">Altre soluzioni per rippare un CD su Mac</h3><p data-w="0" data-c="1212"><img loading="lazy" decoding="async" class="alignnone size-full wp-image-1497523" src="https://www.aranzulla.it/wp-content/contenuti/2018/03/db446829.jpg" alt="MacBook" width="610" height="407"></p><p data-w="28" data-c="1240">Cerchi <strong>altre soluzioni</strong> mediante cui poter rippare un CD sul tuo Mac? Allora metti alla prova quelle annesse all’elenco sottostante, mi auguro vivamente siano in grado di soddisfarti.</p><ul data-w="181" data-c="1421"><li><a href="https://handbrake.fr" rel="nofollow" target="_blank"><strong>HandBrake</strong></a> — si tratta di un celebre software gratuito e open source, il quale permette di salvare in formato MP4 o MKV il contenuto di CD e DVD video. È molto comodo da usare, in quanto consente di scegliere tra vari profili già pronti. È compatibile con tutte le più recenti versioni di macOS, ma anche con Windows e Linux.</li><li><a href="https://www.nch.com.au/burn/it/index.html" rel="nofollow" target="_blank"><strong>Express Burn</strong></a> — si tratta di un programma per macOS che consente di masterizzare DVD, CD e anche dischi Blu Ray, di compiere operazioni di duplicazione e ripping, di masterizzare file ISO e molto altro ancora. È gratis, ma eventualmente è disponibile in una versione a pagamento (con prezzi a partire da 40 dollari) che include funzionalità extra. Da tenere presente che è disponibile anche per Windows.</li><li><a href="https://www.roxio.com/it/products/toast/titanium/" rel="nofollow" target="_blank"><strong>Toast Titanium</strong></a> — celebre programma per la masterizzazione su macOS che mette a disposizione degli utenti tutto il necessario per generare dischi d’ogni sorta, copiare CD e DVD direttamente sul computer o su altri dischi, effettuare operazioni di conversione, cattura, editing e messa in sicurezza dei dati sul Mac. È a pagamento (presenta costi a partire da 89,99 euro).</li></ul><p data-w="0" data-c="1421"><a name="chapter3"></a></p><h2 data-w="5" data-c="1426">Come rippare un CD audio</h2><p data-w="37" data-c="1463">Hai bisogno di <strong>rippare un CD audio</strong> sul tuo computer e vorresti che ti indicassi delle soluzioni utili a tal scopo? Detto, fatto! Le trovi qui sotto. Ci sono soluzioni funzionanti sia su <strong>Windows</strong> che su <strong>macOS</strong>.</p><p data-w="0" data-c="1463"><a name="sub-chapter5"></a></p><h3 data-w="4" data-c="1467">Windows Media Player (Windows)</h3><p data-w="0" data-c="1467"><img loading="lazy" decoding="async" class="alignnone size-full wp-image-1276181" src="https://www.aranzulla.it/wp-content/contenuti/2016/08/a87d69a6.jpg" alt="Come rippare un CD" width="610" height="460"></p><p data-w="62" data-c="1529">Se stai usando <strong>Windows</strong>, per rippare un CD audio puoi affidarti a <strong>Windows Media Player</strong>, il celebre lettore multimediale di casa Microsoft presente su tutti i sistemi operativi dell’azienda (fatta eccezione per le edizioni “N), il quale, forse non tutti lo sanno, può essere sfrutto anche per copiare sul computer il contenuto dei dischetti musicali e per effettuare varie operazioni di masterizzazione.</p><p data-w="92" data-c="1621">Per poterti avvalere di Windows Media Player per il tuo scopo, provvedi innanzitutto ad avviare il programma, facendo clic sul <strong>pulsante Start</strong> (quello con la <strong>bandierina di Windows</strong>) sulla <strong>barra delle applicazioni</strong>, digitando <strong>Windows Media Player</strong> nel campo di ricerca e selezionando il <strong>collegamento</strong> pertinente dal <strong>menu Start</strong> apertosi. Se tra i programmi installati non riesci a trovare Windows Media Player, evidentemente è perché il software risulta <strong>disattivato</strong> sul sistema. Per rimediare alla cosa, puoi fare riferimento alle istruzioni che ti ho fornito nella mia guida su <a href="https://www.aranzulla.it/come-scaricare-windows-media-player-828687.html">come scaricare Windows Media Player</a>.</p><p data-w="35" data-c="1656">Adesso, inserisci nel masterizzare collegato al computer il CD audio che intendi rippare e, nella finestra di Windows Media Player che intanto è comparsa sul desktop, seleziona il <strong>titolo dell’album</strong> nella barra laterale di sinistra.</p><p data-w="84" data-c="1740">Provvedi poi a impostare formato e qualità dei brani da copiare sul computer, cliccando sul pulsante <strong>Impostazioni copia da CD</strong> che si trova in alto e selezionando le opzioni che preferisci dai menu <strong>Formato</strong> (es. <strong>FLAC</strong> se vuoi <strong>rippare un CD audio in FLAC</strong>, oppure <strong>MP3</strong> ecc.)e <strong>Qualità audio</strong>. Tieni presente che, per impostazione predefinita, i brani vengono salvati in formato <strong>Windows Media Audio</strong> con una qualità audio pari a <strong>128 Kbps</strong>, ma personalmente ti suggerisco di impostare <strong>320 Kbps</strong>, che è la qualità massima.</p><p data-w="63" data-c="1803">Fatta anche questa, spunta la casella collocata accanto ai <strong>titoli delle canzoni</strong> contenute nel CD audio che vuoi rippare e avviane la copia sul computer premendo sul pulsante <strong>Copia da CD</strong>, dunque attendi che la procedura venga avviata e porta a termine. In seguito, troverai il contenuto del CD appena copiato nella libreria di Windows Media Player e nella cartella <strong>Musica</strong> del computer.</p><p data-w="0" data-c="1803"><a name="sub-chapter6"></a></p><h3 data-w="4" data-c="1807">Musica/iTunes (macOS/Windows)</h3><p data-w="0" data-c="1807"><img loading="lazy" decoding="async" class="alignnone size-full wp-image-1620579" src="https://www.aranzulla.it/wp-content/contenuti/2019/10/c2286945.jpg" alt="Musica macOS" width="610" height="379"></p><p data-w="90" data-c="1897">Se stai usando <strong>macOS</strong>, puoi rippare un CD audio affidandoti all’uso dell’applicazione <strong>Musica</strong> (su macOS 10.15 Catalina o versioni successive), oppure ricorrendo all’impiego di <strong>iTunes</strong> (su macOS 10.14 Mojave o versioni precedenti): si tratta, infatti, dei programmi predefiniti dei computer Apple per la riproduzione dei brani musicali e per la loro gestione. Offrono altresì funzioni utili per riversare sull’hard disk il contenuto dei dischetti audio e per effettuare operazioni di masterizzazione. Da notare che iTunes è disponibile anche per <strong>Windows</strong>, ma va scaricato preventivamente, come ti ho spiegato nella mia <a href="https://www.aranzulla.it/come-scaricare-itunes-32747.html">guida dedicata</a>.</p><p data-w="84" data-c="1981">Per poterti avvalere di Musica o iTunes per il tuo scopo, avvia quello disponibile sul tuo computer, facendo clic sull’<strong>icona dell’applicazione Musica o iTunes</strong> (quella con <strong>lo sfondo bianco e la nota musicale</strong>) che trovi sulla <strong>barra Dock</strong> di <strong>macOS</strong> o nel <strong>menu Start</strong> di <strong>Windows</strong>. In seguito, inserisci nel masterizzatore collegato al computer il CD audio che vuoi rippare e premi sul tasto <strong>Sì</strong> in risposta al messaggio tramite cui ti viene chiesto se intendi importare il dischetto nella libreria del programma.</p><p data-w="47" data-c="2028">Se non vedi comparire nessun messaggio relativo all’importazione, avvia tu la procedura “manualmente”, facendo clic sulla voce <strong>File</strong> posta nella parte in alto a sinistra della barra dei menu di cui sopra, selezionando la voce <strong>Importa</strong> e poi il <strong>CD audio</strong> tramite l’ulteriore finestra che si apre.</p><p data-w="27" data-c="2055">Attendi quindi che la copia del contenuto del disco sul computer venga avviata e porta a termine, dopodiché potrai accedere all’album dalla sezione apposita della libreria dell’applicazione.</p><p data-w="0" data-c="2055"><a name="chapter4"></a></p><h2 data-w="5" data-c="2060">Come rippare un CD protetto</h2><p data-w="0" data-c="2060"><img loading="lazy" decoding="async" class="alignnone size-full wp-image-1620567" src="https://www.aranzulla.it/wp-content/contenuti/2019/10/6ee5e587.jpg" alt="CD" width="610" height="374"></p><p data-w="73" data-c="2133">Possiedi dei dischi dotati di sistema anti-copia e vorresti capire come comunque compiere l’operazione oggetto di questo tutorial per creare delle copie di sicurezza? Beh, se è così sappi che per <strong>rippare un CD protetto</strong> è indispensabile rivolgersi a dei software adibiti a tal scopo, capaci per l’appunto di aggirare la protezione applicata ai CD, come quelli di cui ti ho parlato in dettaglio nella mia guida su <a href="https://www.aranzulla.it/come-copiare-cd-protetti-952471.html">come copiare i CD protetti</a>.</p><p data-w="54" data-c="2187">A tal riguardo, è d’obbligo fare una precisazione: effettuare il ripping di un CD protetto con diritti d’autore è <strong>lecito</strong> solo se si è in possesso del <strong>supporto originale</strong> acquistato e solo a scopo di <strong>backup</strong>. La copia del disco creata dovrà quindi rimanere a <strong>uso strettamente personale</strong> del legittimo proprietario del supporto originale.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>