<header id="pageContentHead"><h1>Siti per fare musica</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="63" data-c="63">Ami moltissimo la musica, e sei dotato di un discreto “orecchio”, buone capacità compositive e, magari, anche una bella voce: di conseguenza, ti piacerebbe tanto poterti cimentare nella creazione di nuovi brani o nel remix di canzoni prodotte da altri artisti, ma al momento non hai a disposizione un computer adatto, una scheda audio abbastanza performante e un software di registrazione ad hoc.</p><p data-w="67" data-c="130">Per questo motivo, hai pensato bene di rivolgerti a dei <strong>siti per fare musica</strong> che ti consentano, dunque, di sfruttare le loro risorse affinché le varie idee e melodie che volteggiano nella tua testa possano finalmente concretizzarsi e diventare vere e proprie composizioni. Beh, se le cose stanno così, sono lieto di comunicarti che sei giunto nel posto giusto in un momento che non poteva essere migliore!</p><p data-w="89" data-c="219">Ho realizzato questa guida, infatti, appositamente per fornirti delle indicazioni in merito a quelle che ritengo essere alcune delle piattaforme Web di produzione musicale più interessanti presenti in Rete. Come potrai verificare a breve, tutte quelle da me selezionate offrono delle soluzioni gratuite che ti permetteranno di sfruttare le rispettive interfacce, opportunamente equipaggiate con sequencer, strumenti virtuali, drum machine e quant’altro, senza dover mettere mano al portafoglio. Come dici? Non vedi l’ora di saperne di più? In tal caso ti lascio sùbito alla lettura, e ti auguro buon divertimento!</p><div id="ad-in-article-0" class="banner"></div><h2 data-w="1" data-c="220">Indice</h2><ul data-w="6" data-c="226"><li><a href="#siti-musica-gratis">Siti per fare musica gratis</a><ul><li><a href="#soundation">Soundation</a></li><li><a href="#bandlab">Bandlab</a></li><li><a href="#audiotool">Audiotool</a></li><li><a href="#soundtrap">Soundtrap</a></li><li><a href="#amped-studio">Amped Studio</a></li></ul></li></ul><p data-w="0" data-c="226"><a name="siti-musica-gratis"></a></p><h2 data-w="5" data-c="231">Siti per fare musica gratis</h2><p data-w="46" data-c="277">Come promesso, ecco per te una selezione di <strong>siti per fare musica gratis</strong> che ti permetteranno di registrare i tuoi brani, o anche dei semplici beat, online: ti basterà iscriverti al servizio e seguire le mie indicazioni per prendere un po’ confidenza con le rispettive funzionalità.</p><p data-w="0" data-c="277"><a name="soundation"></a></p><h3 data-w="1" data-c="278">Soundation</h3><p data-w="0" data-c="278"><img fetchpriority="high" decoding="async" src="https://www.aranzulla.it/wp-content/contenuti/2024/03/fc6c0fcf.jpg" alt="interfaccia Soundation" width="610" height="282" class="alignnone size-full wp-image-1603747"></p><p data-w="65" data-c="343">La prima risorsa che ti consiglio di prendere in considerazione è <strong><a href="https://soundation.com/" rel="nofollow" target="_blank">Soundation</a></strong>, una piattaforma online di produzione musicale che reputo particolarmente accessibile, intuitiva e, allo stesso tempo, davvero ben fornita di strumenti ad hoc. Ti avverto sin da ora, però, che è interamente in <strong>inglese</strong>, ma vedrai che seguendo le mie indicazioni non avrai difficoltà a familiarizzare con i suoi menu e le sue funzioni.</p><p data-w="87" data-c="430">Per iniziare, collegati con il tuo <a href="https://www.aranzulla.it/che-cose-il-browser-1029113.html">browser</a> preferito alla sua <a href="https://soundation.com/" rel="nofollow" target="_blank">home page</a> e premi il pulsante <strong>Join for free</strong> ivi presente, quindi clicca sul bottone <strong>Start with free plan</strong> posto in fondo alla nuova pagina apertasi, a meno che tu non voglia aderire a una delle soluzioni a pagamento proposte dal servizio. Queste hanno costi a partire da <strong>4,99 euro/mese</strong> e permettono di creare progetti illimitati, nonché, a seconda del piano, di disporre di una determinata quota di spazio cloud aggiuntivo e fruire di specifiche funzionalità integrative.</p><p data-w="54" data-c="484">Una volta fatto ciò, scegli se iscriverti con il tuo account <a href="https://www.aranzulla.it/come-accedere-account-google-927438.html">Google</a> o <a href="https://www.aranzulla.it/come-accedere-a-facebook-30659.html">Facebook</a>, oppure compila il <strong>modulo</strong> sottostante per la registrazione tramite indirizzo email. Successivamente, apponi il <strong>segno di spunta</strong> nella casella relativa all’accettazione dei <strong>termini sulla privacy</strong> e in quella dove confermi di <strong>avere più di 13 anni</strong>, dopodiché pigia il bottone <strong>Continue</strong>.</p><p data-w="38" data-c="522">Così facendo, verrai rimandato sùbito alla <strong>dashboard</strong> di Soundation, dove potrai gestire i tuoi progetti. Per creare il primo, fai clic sul pulsante <strong>Create new project</strong>, in modo da accedere all’interfaccia della sua DAW (Digital Audio Workstation) online.</p><p data-w="75" data-c="597">Questa è composta sostanzialmente da una barra con il <strong>player</strong> e alcuni <strong>strumenti di editing</strong> (la trovi in alto), un pannello per la gestione dei <strong>channel</strong> (i canali assegnati ai vari strumenti) posto sulla sinistra, un’ampia <strong>timeline</strong> centrale che consente di sviluppare gli eventi del brano in ordine cronologico, e una ulteriore <strong>barra di accesso rapido</strong> che permette di attingere dalla <strong>libreria</strong> di suoni e strumenti del sistema o alle risorse presenti nel tuo PC.</p><p data-w="45" data-c="642">Ora, fermo restando che puoi avvalerti del menu <strong>Get started</strong> posto in basso a destra per ricevere indicazioni su come effettuare diverse tipologie di operazioni, considera che di base occorre premere la voce <strong>Add channel</strong> posta in alto a sinistra per creare i vari canali.</p><p data-w="57" data-c="699">Quello denominato <strong>Audio</strong>, ad esempio, serve a registrare uno strumento reale o la voce; <strong>Beatmaker</strong>, invece, consente di avvalersi di un apposito strumento virtuale per la realizzazione di beat; <strong>Instrument channel</strong> da modo di registrare uno strumento virtuale mediante la tastiera del PC o un <a href="https://www.aranzulla.it/migliori-tastiere-midi-guida-allacquisto-1262926.html">controller</a> collegato al computer; <strong>FX</strong> permette di assegnare degli effetti alle tracce.</p><p data-w="49" data-c="748">In alternativa, puoi anche cliccare sul simbolo delle <strong>tre linee verticali</strong> situato in alto a destra per accedere alla <strong>libreria</strong>, dove potrai espandere con un clic le varie voci (<strong>Loops and samples</strong>, <strong>Instruments presets</strong>, <strong>Beats</strong>) e, trascinando i sample ivi presenti nel pannello dei Channels, creare i relativi canali.</p><p data-w="51" data-c="799">Il <strong>salvataggio</strong> del progetto avviene automaticamente a ogni modifica. Per quanto riguarda l’<strong>esportazione</strong> del progetto, tieni conto che l’operazione è possibile solo con un account <strong>a pagamento</strong>, ma puoi <strong>pubblicare il brano nella community gratuitamente</strong> cliccando sul simbolo della <strong>freccia</strong> posto in alto a destra e selezionando l’opzione <strong>Publish track</strong>.</p><p data-w="0" data-c="799"><a name="bandlab"></a></p><h3 data-w="1" data-c="800">Bandlab</h3><p data-w="0" data-c="800"><img decoding="async" src="https://www.aranzulla.it/wp-content/contenuti/2024/03/9847d20d.jpg" alt="interfaccia Bandlab" width="610" height="282" class="alignnone size-full wp-image-1603748"></p><p data-w="67" data-c="867"><strong><a href="https://www.bandlab.com/" rel="nofollow" target="_blank">Bandlab</a></strong> è un interessante e validissimo <strong>sito per fare musica online</strong> che ti raccomando vivamente di provare, in quanto adatto ad artisti di ogni genere musicale. É accessibile gratuitamente dal Web, previa <strong>registrazione</strong> di un account: per farlo, devi solo collegarti alla sua <a href="https://www.bandlab.com/" rel="nofollow" target="_blank">home page</a> e premere il pulsante <strong>Get started</strong> ivi presente, scegliendo poi se completare l’iscrizione tramite <a href="https://www.aranzulla.it/come-accedere-account-google-927438.html">Google</a>, <a href="https://www.aranzulla.it/come-accedere-a-facebook-30659.html">Facebook</a> o <a href="https://www.aranzulla.it/come-creare-account-apple-920008.html">Apple</a>, oppure mediante indirizzo email.</p><p data-w="63" data-c="930">Così facendo, verrai reindirizzato alla <strong>dashboard</strong> del servizio, nella quale, pigiando il menu <strong>Create</strong> collocato in alto a destra e selezionando l’opzione <strong>New Project</strong>, potrai avviare la creazione di un nuovo progetto da zero: dovrai solo selezionare al passaggio successivo la tipologia di traccia dalla quale vuoi iniziare. L’opzione <strong>SongStarter</strong>, invece, ti darà modo di sfruttare un’idea di base sviluppata dall’<a href="https://www.aranzulla.it/come-funziona-lintelligenza-artificiale-1499915.html">intelligenza artificiale</a>.</p><p data-w="61" data-c="991">L’interfaccia di Bandlab ricalca quella della maggior parte delle risorse di settore, ed è quindi costituita da un pannello per la <strong>gestione delle tracce</strong> (a sinistra), un’ampia <strong>timeline</strong> centrale per la gestione degli eventi, la classica <strong>barra dei comandi</strong> collocata nella parte alta, e una ulteriore sezione (in basso) dedicata alle altre funzioni, come <strong>strumenti virtuali</strong>, <strong>sampler</strong> e <strong>libreria</strong> di suoni.</p><p data-w="71" data-c="1062">Per creare nuove tracce ti basterà quindi premere il pulsante <strong>Add track</strong> situato sulla sinistra e selezionare la tipologia dal menu a discesa. In base alla scelta effettuata, verranno quindi caricate le apposite funzioni in basso (<strong>drum machine</strong>, <strong>effetti</strong>, <strong>sampler</strong>, <strong>tastiera virtuale</strong> e quant’altro) che ti permetteranno di suonare, editare le note, registrare audio mediante un’apposita <a href="https://www.aranzulla.it/migliori-schede-audio-guida-allacquisto-1195275.html">scheda audio</a> ed eventualmente un <a href="https://www.aranzulla.it/migliori-microfoni-per-cantare-guida-allacquisto-1594787.html">microfono</a>, caricare i suoni della libreria o realizzare dei campionamenti.</p><p data-w="48" data-c="1110">Mano a mano che progredirai nella realizzazione del progetto, ricorda di salvare le modifiche premendo il pulsante <strong>Save</strong> situato in alto a destra. Una volta completato il missaggio, questo potrà poi essere scaricato in locale cliccando sul menu <strong>[☰]</strong>, selezionando la voce <strong>Project &gt; Download</strong> e pigiando l’opzione <strong>Mixdown as</strong>.</p><p data-w="55" data-c="1165">Per concludere, ti segnalo che Bandlab è disponibile anche come <strong>app</strong> per dispositivi mobili <a href="https://play.google.com/store/apps/details?id=com.bandlab.bandlab" rel="nofollow" target="_blank">Android</a> (verifica su <a href="https://www.aranzulla.it/come-installare-app-su-huawei-1210515.html">store alternativi</a> se il tuo device non ha i servizi <a href="https://www.aranzulla.it/come-spostare-le-foto-da-google-foto-1689451.html">Google</a>) e <a href="https://apps.apple.com/it/app/bandlab-music-making-studio/id968585775" rel="nofollow" target="_blank">iOS/iPadOS</a>. Puoi anche considerare l’attivazione di una <strong>membership</strong>, che permette di accedere ad alcuni interessanti strumenti di promozione con costi a partire da <strong>14,95$ al mese</strong>.</p><p data-w="0" data-c="1165"><a name="audiotool"></a></p><h3 data-w="1" data-c="1166">Audiotool</h3><p data-w="0" data-c="1166"><img decoding="async" src="https://www.aranzulla.it/wp-content/contenuti/2024/03/d5bbb83b.jpg" alt="interfaccia Audiotool " width="610" height="282" class="alignnone size-full wp-image-1603760"></p><p data-w="64" data-c="1230"><strong><a href="https://www.audiotool.com/" rel="nofollow" target="_blank">Audiotool</a></strong> è un’altra valida risorsa che ti raccomando di prendere in considerazione per le tue produzioni musicali online, soprattutto se sei alla ricerca di <strong>siti per fare musica rap</strong> o altri generi affini. Si tratta anche in questo caso di una piattaforma in grado di offrire una vasta gamma di strumenti digitali per la creazione di tracce e beat, ed è del tutto <strong>gratuita</strong>.</p><p data-w="57" data-c="1287">Per avvalertene, collegati alla sua <a href="https://www.audiotool.com/" rel="nofollow" target="_blank">pagina principale</a> e premi il bottone <strong>Sign up it’s free</strong> posto al centro della schermata, quindi esegui la semplice <strong>procedura di verifica</strong> richiesta dal servizio, avviando la riproduzione dell’audio tramite il player che ti viene mostrato e cliccando sull’opzione relativa al suono appena ascoltato, in modo da dimostrare di essere un umano.</p><p data-w="63" data-c="1350">A seguire, scegli se registrarti con account <a href="https://www.aranzulla.it/come-accedere-account-google-927438.html">Google</a> o se compilare il <strong>modulo</strong> sottostante per l’iscrizione tramite indirizzo email. Successivamente, non appena visualizzi il messaggio di conferma, premi la voce <strong>Studio</strong> posta in alto per accedere all’interfaccia di Audiotool e, per prima cosa, indica se vuoi eseguire la registrazione di un nuovo progetto (<strong>Start new project</strong>) o il remix di una demo (<strong>Demos</strong>).</p><p data-w="43" data-c="1393">Se hai scelto ad esempio l’opzione per la creazione di un nuovo progetto, l’interfaccia centrale (denominata <strong>Desktop</strong>) verrà predisposta con alcuni strumenti ad hoc e, in particolare, con un <strong>mixer digitale</strong> al quale potrai collegare virtualmente le altre risorse che sceglierai di utilizzare.</p><p data-w="58" data-c="1451">In alto, invece, è presente la barra con i controlli principali del <strong>player</strong>, mentre sulla destra si trova un pannello che contiene la <strong>libreria</strong>, con un’ampia gamma di sintetizzatori, effetti, sample e preset suddivisi in apposite schede. Infine, in basso è collocata la <strong>timeline</strong>, ovvero la rappresentazione della tua canzone sviluppata orizzontalmente nel tempo e verticalmente per tracce.</p><p data-w="35" data-c="1486">Trascinando dal pannello di destra i <strong>campioni</strong> o gli <strong>strumenti virtuali</strong> nell’area centrale, il relativo tool verrà automaticamente collegato a un <strong>canale</strong> del mixer e, contestualmente, verrà anche creata la relativa <strong>traccia</strong> all’interno della timeline.</p><p data-w="47" data-c="1533">Potrai ovviamente gestire ogni strumento espandendo con il mouse la sua interfaccia e agendo sulle funzionalità e i potenziometri ivi presenti, e collegarlo ad esempio agli <strong>effetti</strong> applicando dei <strong>cavi virtuali</strong> ai rispettivi ingressi (<strong>IN</strong>) e uscite (<strong>OUT</strong>) premendo sul simbolo della <strong>freccia</strong> posto in loro corrispondenza.</p><p data-w="67" data-c="1600">Ricordati di salvare il tuo lavoro tramite il menu <strong>Project &gt; Save</strong> posto in alto a destra: nella finestra che ti verrà mostrata, prima di premere il pulsante <strong>Save</strong> dovrai assegnare un <strong>titolo</strong> e un <strong>genere</strong> al brano, aggiungere una eventuale <strong>descrizione</strong>, definire il tipo di <strong>licenza</strong> che desideri attribuire alla tua produzione e indicare se desideri acconsentire al <strong>download</strong> e al <strong>remix</strong> da parte di altri utenti.</p><p data-w="0" data-c="1600"><a name="soundtrap"></a></p><h3 data-w="1" data-c="1601">Soundtrap</h3><p data-w="0" data-c="1601"><img loading="lazy" decoding="async" src="https://www.aranzulla.it/wp-content/contenuti/2024/03/f755fa3.jpg" alt="interfaccia Soundtrap" width="610" height="283" class="alignnone size-full wp-image-1603766"></p><p data-w="41" data-c="1642"><strong><a href="https://www.soundtrap.com/it/musicmakers" rel="nofollow" target="_blank">Soundtrap</a></strong> è una risorsa particolarmente apprezzata da coloro che amano le sonorità elettroniche, e può tranquillamente essere inserito nel novero dei migliori <strong>siti per fare musica house</strong>, <strong>trap</strong> e altri generi affini, grazie soprattutto alla presenza di campionamenti e sintetizzatori idonei.</p><p data-w="79" data-c="1721">Si tratta anche in questo caso di una risorsa che può essere adoperata <strong>gratuitamente</strong>: la versione free consente di creare progetti illimitati, accedere a una libreria con più di <strong>5000 loop</strong>, circa <strong>1300 one-shot</strong>, <strong>450 strumenti e suoni</strong> e una vasta gamma di <strong>effetti</strong>, ma anche a una selezione di nuovi <strong>pacchetti audio</strong> che vengono rilasciati ogni due settimane. In alternativa, vi sono dei <strong>piani a pagamento</strong>, con costi a partire da <strong>10,07 euro/mese</strong>, che permettono di avvalersi di numerose funzionalità aggiuntive.</p><p data-w="66" data-c="1787">Se le premesse ti allettano, collegati a <a href="https://www.soundtrap.com/pricing" rel="nofollow" target="_blank">questa pagina del sito di Soundtrap</a> e premi il pulsante <strong>Iscriviti</strong> relativo al piano <strong>Gratis</strong> (ti basta scorrere verso il basso la schermata per visualizzarlo), quindi completa l’iscrizione con account <a href="https://www.aranzulla.it/come-accedere-account-google-927438.html">Google</a> o <a href="https://www.aranzulla.it/come-accedere-a-facebook-30659.html">Facebook</a>, oppure tramite indirizzo email. Indica poi la tua <strong>data di nascita</strong> e, non appena visualizzi la dashboard del servizio, premi la funzione <strong>Enter Studio</strong> ivi presente.</p><p data-w="35" data-c="1822">Quando viene caricata l’interfaccia di registrazione, seleziona innanzitutto l’opzione <strong>Musica</strong> e, se lo desideri, visualizza i <strong>tutorial</strong> relativi al funzionamento della piattaforma, altrimenti fai clic sulla <strong>[X]</strong> situata in alto a destra nella relativa finestra.</p><p data-w="35" data-c="1857">Ora, per avviare la creazione del tuo primo progetto, premi la voce <strong>Aggiungi nuova traccia</strong>, quindi seleziona la tipologia di <strong>strumento</strong> che desideri adoperare e, ove richiesto, acconsenti all’utilizzo del <strong>microfono</strong> per eventuali registrazioni audio.</p><p data-w="61" data-c="1918">Puoi anche consultare la <strong>libreria</strong> del servizio cliccando sul simbolo della <strong>nota</strong> posto in alto a destra, selezionando poi la <strong>categoria</strong> di tuo interesse dal pannello che si apre sulla sinistra e trascinando l’elemento nella <strong>timeline</strong> centrale, in modo da creare la relativa traccia. Potrai poi editarla in vari modi, ad esempio copiando e incollando la relativa <strong>regione</strong> per ripetere l’evento.</p><p data-w="33" data-c="1951">Al centro della timeline sono presenti alcune utili <strong>scorciatoie</strong>, come quelle che consentono di accedere alle interfacce del <strong>Beatmaker</strong> e del <strong>sintetizzatore online</strong>, o alla funzione di <strong>importazione dei file audio</strong> dal PC.</p><p data-w="56" data-c="2007">I comandi del <strong>player</strong> per controllare la registrazione e la riproduzione del brano, invece, si trovano in basso, mentre gli <strong>effetti</strong> sono accessibili cliccando sul simbolo delle levette situato sempre sulla destra. Ti segnalo, poi, che nella versione gratuita è possibile <strong>esportare il progetto in MP3</strong> mediante il menu <strong>File &gt; Esporta</strong> situato in alto a sinistra.</p><p data-w="32" data-c="2039">Desidero infine renderti noto che Soundtrap è disponibile anche come <strong>app</strong> per dispositivi <a href="https://play.google.com/store/apps/details?id=com.soundtrap.studioapp" rel="nofollow" target="_blank">Android</a> (verifica su <a href="https://www.aranzulla.it/come-installare-app-su-huawei-1210515.html">market di app alternativi</a> se il tuo device non ha i servizi Google) e <a href="https://apps.apple.com/it/app/soundtrap-studio/id991031323" rel="nofollow" target="_blank">iOS/iPadOS</a>.</p><p data-w="0" data-c="2039"><a name="amped-studio"></a></p><h3 data-w="2" data-c="2041">Amped Studio</h3><p data-w="0" data-c="2041"><img loading="lazy" decoding="async" src="https://www.aranzulla.it/wp-content/contenuti/2024/03/9a3e1700.jpg" alt="Interfaccia Amped Studio" width="610" height="283" class="alignnone size-full wp-image-1603771"></p><p data-w="33" data-c="2074">Per concludere questa carrellata dedicata alle piattaforme di produzione musicale online gratuite, ti consiglio di dare un’occhiata a <strong><a href="https://ampedstudio.com/it/" rel="nofollow" target="_blank">Amped Studio</a></strong>, una risorsa che integra anche un <strong>servizio di distribuzione e vendita delle tracce</strong>.</p><p data-w="44" data-c="2118">Per iniziare, collegati alla sua <a href="https://ampedstudio.com/it/" rel="nofollow" target="_blank">home page</a> e premi il bottone <strong>Registrazione gratuita</strong> ivi presente, quindi compila il <strong>modulo</strong> per l’iscrizione tramite indirizzo email, apponi il <strong>segno di spunta</strong> nella casella per l’accettazione dei termini di servizio e premi il bottone <strong>Sign up</strong> sottostante.</p><p data-w="43" data-c="2161">Provvedi poi a cliccare sul <strong>link</strong> presente nell’email di attivazione che è stata contestualmente inviata alla casella di posta elettronica da te comunicata. In alternativa, è possibile eseguire l’accesso con account <a href="https://www.aranzulla.it/come-accedere-account-google-927438.html">Google</a> cliccando sulla voce <strong>Or login here</strong> e premendo sul relativo bottone.</p><p data-w="57" data-c="2218">A seguire, clicca sul pulsante <strong>Studio</strong> posto in alto a sinistra per accedere all’interfaccia di Amped Studio: questa è composta da un <strong>pannello delle tracce</strong> posto a sinistra, un’area centrale con la <strong>timeline</strong> per la gestione dell’arrangiamento, una sezione dedicata alla <strong>libreria</strong> di suoni che puoi trovare a destra, e la <strong>barra dei comandi</strong> posizionata in alto.</p><p data-w="52" data-c="2270">In basso vi è un ulteriore riquadro che offre diverse tipologie di strumenti: per visualizzarli, fai clic sul bottone <strong>Add device</strong> ivi presente e seleziona una delle voci all’interno della categoria <strong>Instrument</strong> o <strong>Effects</strong>, quindi utilizza le funzioni presenti nel relativo box per selezionare un <strong>preset</strong> oppure avviare l’<strong>interfaccia</strong> della risorsa.</p><p data-w="67" data-c="2337">Trascinando gli elementi presenti nella <strong>libreria</strong> nell’area centrale in corrispondenza di una <strong>traccia</strong>, verrà creata una <strong>regione</strong> che, a sua volta, potrà essere copiata e incollata per ampliarla lungo la timeline. Eseguendo un <strong>doppio clic</strong> sull’elemento, poi, verrà aperta una nuova finestra che ti permetterà di editare i file <strong>MIDI</strong> attraverso un <strong>piano roll</strong>, ma anche di intervenire sui <strong>file audio</strong> e accedere a un <strong>drum editor</strong>.</p><p data-w="29" data-c="2366">Ti informo, infine, che alcune funzioni e contenuti sono <strong>a pagamento</strong>, e occorre pertanto effettuare l’upgrade a un account <strong>Premium</strong> (con costi a partire da <strong>6,99$/mese</strong>) per poterli utilizzare.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>