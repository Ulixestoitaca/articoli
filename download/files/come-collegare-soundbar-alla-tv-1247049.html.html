<header id="pageContentHead"><h1>Come collegare soundbar alla TV</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="104" data-c="104">Ti trovi molto bene con il tuo nuovo Smart TV, ma la potenza degli altoparlanti integrati… beh, quella proprio no, non riesce a garantirti un’esperienza cinematografica degna di un pannello di quella qualità (e quelle dimensioni!). Hai dunque deciso di optare per qualcosa di più potente e — magari dopo aver consultato la mia <a href="https://www.aranzulla.it/migliore-soundbar-guida-allacquisto-987050.html">guida all’acquisto</a> dedicata — hai deciso di acquistare una <strong>soundbar</strong>. Ora che lo speaker è in tuo possesso, però, non hai la più pallida idea di come connetterlo al televisore: le opzioni e i connettori sono davvero tanti e, data la tua scarsa esperienza in materia, proprio non sai da dove iniziare!</p><p data-w="93" data-c="197">Se è questa la situazione in cui ti trovi, non hai di che temere: dopo averti aiutato nella scelta, ho tutta l’intenzione di guidarti anche alla sua installazione e di spiegarti, per filo e per segno, <strong>come collegare soundbar alla TV</strong> in modo semplice. Nelle battute successive di questo tutorial, infatti, troverai informazioni piuttosto dettagliate su come procedere in questo senso: nel concreto, ti illustrerò le opzioni disponibili per il collegamento tramite cavo e i passaggi da compiere se, invece, hai intenzione di connettere gli apparecchi in modalità wireless, impiegando la tecnologia Bluetooth.</p><p data-w="91" data-c="288">Come dici? Ti ho ridato un po’ di speranza e, complici un pizzico di coraggio e tanto spirito d’iniziativa, non vedi l’ora di cominciare? Benissimo, non avrei voluto sentire altro! Mettiti dunque bello comodo nei pressi del televisore, estrai la soundbar dalla sua confezione di vendita e, dopo averla posizionata, leggi attentamente tutto quanto ho da spiegarti sull’argomento: sono sicuro che, nel giro di pochi minuti, avrai ben chiari quali sono gli step da seguire per poter ottenere il risultato che desideri, con il minimo sforzo. Buona lettura e buon divertimento!</p><div id="ad-in-article-0" class="banner"></div><h2 data-w="1" data-c="289">Indice</h2><ul data-w="28" data-c="317"><li><a href="#chapter1">Come collegare una soundbar alla TV via cavo</a></li><li><a href="#chapter2">Come collegare soundbar alla TV tramite Bluetooth</a><ul><li><a href="#chapter21">Come collegare soundbar alla TV Samsung</a></li><li><a href="#chapter22">Come collegare una soundbar alla TV LG</a></li></ul></li></ul><p data-w="0" data-c="317"><a name="chapter1"></a></p><h2 data-w="8" data-c="325">Come collegare una soundbar alla TV via cavo</h2><p data-w="65" data-c="390">Se hai acquistato una nuova soundbar e vuoi collegarla alla TV via cavo, puoi impiegare diverse tecnologie di connessione, strettamente legate alle uscite audio disponibili sulla soundbar e agli ingressi previsti sul TV. Di seguito di indico quelle che, al momento, sono le tecnologie più usate. Prima di fare qualsiasi cosa, però, ricorda di <strong>posizionare la soundbar</strong> dove preferisci, di <strong>collegarla all’elettricità</strong> e di <strong>accenderla</strong>.</p><h3 data-w="3" data-c="393">HDMI ARC (digitale)</h3><p data-w="0" data-c="393"><img fetchpriority="high" decoding="async" class="alignnone size-full wp-image-1247051" src="https://www.aranzulla.it/wp-content/contenuti/2020/12/68cdd8a3.jpg" alt="Come collegare una soundbar alla TV via cavo" width="610" height="336"></p><p data-w="68" data-c="461">La tecnologia <strong>HDMI ARC</strong> (o <strong>Audio Return Channel</strong>) consente di offrire, attraverso le porte HDMI, un <strong>canale di ritorno audio</strong> verso un mixer, un amplificatore o qualsiasi altra tipologia di altoparlante esterno auto-amplificato, come per esempio una soundbar. Tale modalità di connessione supporta la stragrande maggioranza dei formati audio digitali moderni: 5.1 Dolby Digital, Dolby Digital Plus, Dolby True HD, Dolby Atmos, DTS, DTS-HD Master Audio e DTS:X.</p><p data-w="72" data-c="533">La forma del cavo da impiegare per il collegamento tra i due dispositivi e gli alloggiamenti a corredo degli stessi sono del tutto identici a quelli dedicati all’HDMI “classico” ma, per accertarti che questa tecnologia sia applicabile, devi verificare che almeno una delle porte HDMI disponibili sul TV rechi la dicitura <strong>HDMI (ARC)/TV Out (ARC)</strong> e che gli omonimi ingressi posti sul retro della soundbar rechino la dicitura <strong>HDMI IN (ARC)</strong>.</p><p data-w="60" data-c="593">Se il controllo ha esito positivo, puoi collegare la soundbar al televisore in modo semplicissimo: tutto ciò che devi fare è accendere entrambi i dispositivi e collegare le due estremità del cavo ricevuto in dotazione con la soundbar alle rispettive porte disponibili. Nella maggior parte dei casi, la riproduzione dei suoni tramite la soundbar avviene in modo del tutto automatico.</p><p data-w="64" data-c="657">In alcuni casi, tuttavia, potrebbe rivelarsi necessario selezionare manualmente l’uscita audio da usare sul televisore: per farlo, accedi alle <strong>Impostazioni</strong> di quest’ultimo, entra nella sezione <strong>audio</strong> e, dopo aver raggiunto il pannello <strong>Uscita audio</strong>, seleziona <strong>HDMI (ARC)</strong> tra le uscite disponibili (premendo il tasto <strong>OK</strong>). Utilizza dunque lo stesso procedimento, se necessario, per attivare nuovamente la riproduzione dell’audio tramite gli altoparlanti integrati del televisore.</p><h3 data-w="4" data-c="661">Cavo ottico — TOSLINK (digitale)</h3><p data-w="0" data-c="661"><img decoding="async" class="alignnone size-full wp-image-1247052" src="https://www.aranzulla.it/wp-content/contenuti/2020/12/1986328e.jpg" alt="Come collegare soundbar alla TV" width="610" height="190"></p><p data-w="73" data-c="734">Se il televisore o la soundbar non sono dotati di uscita/ingresso <a href="https://www.aranzulla.it/hdmi-arc-cose-e-come-funziona-1429847.html">HDMI ARC</a>, puoi utilizzare la tecnologia di collegamento <strong>TOSLINK</strong>: la comunicazione tra gli apparecchi coinvolti avviene così tramite un cavo costruito in <strong>fibra ottica</strong>, alle cui estremità sono posti due spinotti quadrati recanti una sporgenza metallica centrale. Le porte TOSLINK, invece, hanno forma quadrata e sono contraddistinte da un piccolo foro centrale che, ad apparecchio acceso, emette una debole luce rossa.</p><section data-w="14" data-c="748">
<a href="https://www.amazon.it/dp/B00KNQR84M?tag=salvatore-aranzulla-21&amp;linkCode=ogi&amp;th=1&amp;psc=1&amp;ascsubtag=p%3A1247049%7Ct%3Abuybox" target="_blank" rel="nofollow noopener" class="AffLink bbox"><div class="buyBox">
<span class="productPic"><img decoding="async" src="https://m.media-amazon.com/images/I/412krr70JNL._SL75_.jpg"></span><div class="productData"><h5>KabelDirekt - Cavo ottico audio digitale Mini-TOSLINK con protezione d...</h5><div class="price"></div>
<span class="button">Vedi offerta su Amazon</span></div></div>
</a></section><p data-w="29" data-c="777">Su alcuni televisori, invece, è presente l’uscita <strong>mini-TOSLINK</strong>, simile a quella originale ma avente dimensioni ridotte: in tal caso, oltre al cavo TOSLINK, dovrai dotarti di un apposito <strong>adattatore</strong>.</p><section data-w="13" data-c="790">
<a href="https://www.amazon.it/dp/B000LB65XO?tag=salvatore-aranzulla-21&amp;linkCode=ogi&amp;th=1&amp;psc=1&amp;ascsubtag=p%3A1247049%7Ct%3Abuybox" target="_blank" rel="nofollow noopener" class="AffLink bbox"><div class="buyBox">
<span class="productPic"><img decoding="async" src="https://m.media-amazon.com/images/I/41JSTOgxcfL._SL75_.jpg"></span><div class="productData"><h5>Goobay 11922 Adattatore Audio Digitale Toslink, Toslink a Mini Toslink...</h5><div class="price"></div>
<span class="button">Vedi offerta su Amazon</span></div></div>
</a></section><p data-w="43" data-c="833">Dopo esserti accertato della compatibilità di soundbar e TV con la suddetta tecnologia, non devi fare altro che accendere entrambi gli apparecchi, collegare un’estremità del cavo TOSLINK all’ingresso <strong>Optical IN/TOSLINK/S-PDIF</strong> della soundbar e l’altra all’uscita <strong>Optical OUT/TOSLINK/S-PDIF</strong> del televisore.</p><p data-w="41" data-c="874">A questo punto, se necessario, utilizza il <strong>tasto funzione</strong> della soundbar (o del relativo telecomando) per impostare l’ingresso audio su <strong>Optical</strong>; infine, accedi alle <strong>impostazioni</strong> del televisore, raggiungi le sezioni <strong>Audio &gt; Uscita audio</strong> e scegli l’opzione <strong>Ottica/Optical</strong> tra quelle disponibili.</p><p data-w="11" data-c="885"><strong>Nota</strong>: TOSLINK supporta i formati audio digitali 5.1 Dolby Digital e DTS.</p><h3 data-w="2" data-c="887">RCA (analogico)</h3><p data-w="0" data-c="887"><img decoding="async" class="alignnone size-full wp-image-1247053" src="https://www.aranzulla.it/wp-content/contenuti/2020/12/4e59f1b9.jpg" alt="Come collegare soundbar alla TV" width="610" height="349"></p><p data-w="93" data-c="980">Per collegare una soundbar a un TV particolarmente datato, che non dispone di uscite HDMI ARC né TOSLINK, puoi servirti dei classici connettori <strong>RCA</strong>: essi sono in grado di trasmettere audio in modalità analogica e sono contraddistinti dalla presenza, su ciascuna delle estremità, di uno spinotto <strong>bianco</strong> (per la trasmissione di audio mono e canale sinistro) e <strong>rosso</strong> (canale destro). Prima di fare qualsiasi cosa, verifica che sia sulla soundbar che sul televisore siano presenti due porte dei medesimi colori, solitamente contraddistinte dalle diciture <strong>AUX/R</strong> (quella rossa) e <strong>AUX/L</strong> (quella bianca).</p><p data-w="62" data-c="1042">Per connettere TV e soundbar tramite RCA, non devi fare altro che inserire la prima coppia di spinotti negli appositi ingressi posti sul retro della soundbar e ripetere la stessa cosa con le uscite presenti sul televisore. Su quest’ultimo apparecchio non è richiesta alcuna configurazione aggiuntiva, mentre potresti dover usare il <strong>tasto funzione</strong> o il <strong>telecomando</strong> della soundbar per selezionare l’ingresso <strong>AUX</strong>.</p><p data-w="56" data-c="1098">Come dici? Hai completato l’installazione della soundbar, il funzionamento è ottimale ma, adesso, ti ritrovi con un po’ troppi fili “in bella vista”? A tal proposito, potrebbe tornarti utile la mia guida su <a href="https://www.aranzulla.it/come-nascondere-cavi-tv-1210291.html">come nascondere i cavi della TV</a>, nella quale ti ho suggerito alcune dritte utili a rimettere un po’ d’ordine in prossimità del televisore.</p><p data-w="0" data-c="1098"><a name="chapter2"></a></p><h2 data-w="7" data-c="1105">Come collegare soundbar alla TV tramite Bluetooth</h2><p data-w="0" data-c="1105"><img loading="lazy" decoding="async" class="alignnone size-full wp-image-1247057" src="https://www.aranzulla.it/wp-content/contenuti/2020/12/c06c3925.jpg" alt="Come collegare soundbar alla TV tramite Bluetooth" width="610" height="406"></p><p data-w="32" data-c="1137">Se sia la soundbar che il televisore sono compatibili con la tecnologia <strong>Bluetooth</strong>, puoi utilizzare quest’ultima per connettere tra loro i dispositivi, eliminando quindi lo scomodo di dover usare cavi e cavetti.</p><p data-w="60" data-c="1197">Tuttavia, non posso fornirti indicazioni valide per tutte le soundbar Bluetooth disponibili in commercio, poiché ciascuna prevede istruzioni a sé: ciò che voglio dire, in pratica, che i passaggi da compiere per <strong>collegare soundbar Bose alla TV</strong> potrebbero essere abbastanza diversi da quelli necessari per <strong>collegare soundbar Samsung alla TV</strong> e così via per altre marche e modelli di speaker.</p><p data-w="68" data-c="1265">Mi è comunque possibile indicarti una procedura generale per poter riuscire nell’impresa: innanzitutto, <strong>accendi la soundbar</strong> e impostala in <strong>modalità di abbinamento</strong>, attenendoti alle istruzioni specifiche per il dispositivo in tuo possesso. In alcuni casi, il tutto si riduce a premere uno o due tasti contemporaneamente, finché una voce guida o un feedback visivo (ad es. un messaggio sul display integrato) non confermino l’impostazione in modalità di pairing.</p><p data-w="51" data-c="1316">In altri, invece, potresti dover usare il telecomando ricevuto in dotazione con la soundbar, oppure agire direttamente tramite un’app dedicata: pertanto, il mio invito è quello di leggere attentamente il manuale d’uso abbinato alla soundbar in tua dotazione, oppure di <a href="https://www.aranzulla.it/come-cercare-su-google-985070.html">cercare su Google</a> frasi come <strong>connessione Bluetooth [marca e modello soundbar]</strong>.</p><p data-w="41" data-c="1357">Dopo aver completato lo step precedente, entro qualche minuto, spostati sul televisore, accedi alle <strong>impostazioni audio</strong> dello stesso e raggiungi la sezione dedicata ai <strong>dispositivi d’uscita</strong>; infine, identifica l’opzione relativa al <strong>Bluetooth</strong> ed effettua una <strong>ricerca</strong> dei dispositivi presenti nelle vicinanze.</p><p data-w="76" data-c="1433">Dopo alcuni secondi, dovresti vedere comparire su schermo il <strong>nome</strong> della soundbar (o dell’app di configurazione che hai usato in precedenza): quando ciò accade, seleziona quest’ultimo e premi il tasto <strong>OK</strong> per concludere la connessione. Chiaramente, i nomi delle voci di menu potrebbero variare, a seconda del modello di televisore in tuo possesso: di seguito ti spiego, nello specifico, le operazioni da compiere sugli Smart TV a marchio <a href="https://www.aranzulla.it/tv-samsung-49800.html">Samsung (Tizen)</a> e su quelli targati <a href="https://www.aranzulla.it/televisori-lg-63700.html">LG (webOS)</a>.</p><p data-w="24" data-c="1457"><strong>Nota</strong>: la procedura di pairing va eseguita una sola volta, a meno che uno degli apparecchi coinvolti non venga resettato in un secondo momento.</p><p data-w="0" data-c="1457"><a name="chapter21"></a></p><h3 data-w="6" data-c="1463">Come collegare soundbar alla TV Samsung</h3><p data-w="0" data-c="1463"><img loading="lazy" decoding="async" class="alignnone size-full wp-image-1247055" src="https://www.aranzulla.it/wp-content/contenuti/2020/12/85c6a6f4.jpg" alt="Come collegare soundbar alla TV Samsung" width="610" height="457"></p><p data-w="56" data-c="1519">Se il tuo è un dispositivo a marchio <strong>Samsung</strong>, fai così: premi il tasto <strong>Home</strong> (l’icona della <strong>casetta</strong>) o il tasto <strong>Smart Hub</strong> (l’icona del <strong>prisma colorato</strong>) del telecomando e, mediante la <strong>freccia direzionale</strong> dello stesso, evidenzia l’icona delle <strong>Impostazioni</strong> (il simbolo dell’<strong>ingranaggio</strong>) e premi il tasto <strong>OK</strong> del telecomando, per accedere al relativo menu.</p><p data-w="44" data-c="1563">Successivamente, individua e seleziona l’icona del <strong>Suono</strong>, raffigurante un <strong>altoparlante</strong>, nella barra laterale di sinistra della schermata che compare, seleziona la voce <strong>Uscita audio</strong> e premi il tasto <strong>OK</strong> o la <strong>freccia direzionale destra</strong> per visualizzare il menu successivo, indicante le uscite audio disponibili.</p><p data-w="54" data-c="1617">Fatto ciò, evidenzia e seleziona la voce <strong>Bluetooth elenco altoparlanti</strong> e, dopo aver premuto il tasto <strong>OK</strong>, attendi qualche istante affinché il <strong>nome</strong> della soundbar compaia su schermo, nella lista degli apparecchi audio disponibili; per finire, selezionalo e premi nuovamente il tasto <strong>OK</strong>, per ultimare l’abbinamento e iniziare ad ascoltare l’audio tramite la soundbar.</p><p data-w="31" data-c="1648">Se, per qualche motivo, volessi ripristinare l’ascolto dei suoni tramite gli altoparlanti integrati, recati nuovamente nella sezione <strong>Impostazioni &gt; Suono &gt; Uscita audio</strong> e seleziona la voce <strong>Altoparlante TV</strong>, tra le opzioni disponibili.</p><p data-w="0" data-c="1648"><a name="chapter22"></a></p><h3 data-w="7" data-c="1655">Come collegare una soundbar alla TV LG</h3><p data-w="0" data-c="1655"><img loading="lazy" decoding="async" class="alignnone size-full wp-image-1247056" src="https://www.aranzulla.it/wp-content/contenuti/2020/12/e13f41d4.jpg" alt="Come collegare una soundbar alla TV LG" width="610" height="457"></p><p data-w="52" data-c="1707">I passaggi da compiere sugli <strong>smart TV LG</strong> non sono molto dissimili da quelli visti poc’anzi: per iniziare, premi il tasto <strong>impostazioni</strong> del telecomando (solitamente è contraddistinto dal simbolo di un <strong>ingranaggio</strong>), seleziona la voce <strong>(⋮) Tutte le impostazioni</strong> dal menu verticale che compare in sovrimpressione sullo schermo e premi il tasto <strong>OK</strong>.</p><p data-w="52" data-c="1759">Fatto ciò, evidenzia l’icona dedicata all’<strong>Audio</strong>, raffigurante un <strong>altoparlante</strong>, premi il tasto <strong>OK</strong> e scegli la voce <strong>Uscita audio</strong> dalla schermata successiva. Ora, apponi il segno di spunta accanto alla dicitura <strong>LG Sound Sync/Bluetooth</strong>, premi il tasto <strong>OK</strong>, quindi spostati sul pulsante <strong>Selezione dispositivo</strong> e premi nuovamente il tasto <strong>OK</strong>.</p><p data-w="41" data-c="1800">A seguito di questa operazione, dovrebbe avviarsi la ricerca dei dispositivi audio Bluetooth disponibili nelle vicinanze: quando il <strong>nome</strong> della soundbar compare nella lista, evidenzialo e selezionalo con il tasto <strong>OK</strong> del telecomando, così da completare l’abbinamento tra i due apparecchi.</p><p data-w="44" data-c="1844">Se desideri, in un secondo momento, ripristinare l’ascolto dell’audio tramite lo speaker del televisore, recati nel menu <strong>Impostazioni &gt; Audio &gt; Uscita audio</strong>, apponi il segno di spunta accanto alla voce <strong>Altoparlante TV interno</strong> e conferma il tutto premendo il tasto <strong>OK</strong> del telecomando. Tutto qui!</p><p data-w="19" data-c="1863"><em>In qualità di affiliati Amazon, riceviamo un guadagno dagli acquisti idonei effettuati tramite i link presenti sul nostro sito.</em></p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>