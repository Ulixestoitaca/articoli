<header id="pageContentHead"><h1>Migliori VST gratis</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="85" data-c="85">Il tuo sogno è sempre stato quello di fare il produttore musicale, e ti stai cimentando con questa passione nel tempo libero per dare sfogo alla tua creatività. Hai già installato un <a href="https://www.aranzulla.it/programmi-per-creare-musica-22639.html">programma per fare musica</a> e iniziato a registrare le prime tracce, ma ti sei presto reso conto che i suoni attualmente utilizzati non soddisfano appieno le tue esigenze. Oppure, hai la sensazione che vadano processate con dei plugin aggiuntivi, in quanto quelli integrati nel software non ti consentono di ottenere il sound desiderato.</p><p data-w="68" data-c="153">Dato che in questa fase della tua attività preferiresti evitare di mettere mano al portafoglio, ti sei quindi messo in Rete alla ricerca dei <strong>migliori VST gratis</strong>, capitando infine proprio dalle mie parti. Ebbene, sono davvero molto lieto di poterti aiutare in questa tua nuova “missione” suggerendoti strumenti virtuali ed effetti audio che possono essere liberamente scaricati da Internet e facilmente aggiunti al proprio software di produzione musicale.</p><p data-w="82" data-c="235">Come dici? È proprio quello che stai cercando, e non vedi l'ora di approfondire l'argomento per mettere finalmente a punto le tue registrazioni con dei nuovi VST? Ottimo, sono sicuro che la tua fiducia verrà ripagata, e che nei prossimi capitoli troverai diverse interessanti soluzioni che ti permetteranno di arricchire e affinare le tue composizioni. Detto questo, a me non resta altro da fare se non augurarti buona lettura e farti un grosso in bocca al lupo per la tua carriera musicale!</p><div id="ad-in-article-0" class="banner"></div><h2 data-w="1" data-c="236">Indice</h2><ul data-w="34" data-c="270"><li><a href="#informazioni-preliminari">Informazioni preliminari</a></li><li><a href="#vsti">Migliori VSTi gratuiti</a><ul><li><a href="#vital">Vital (Windows/macOS/Linux)</a></li><li><a href="#surge">Surge XT (Windows/macOS/Linux)</a></li><li><a href="#altri-vsti">Altri VSTi gratuiti</a></li></ul></li><li><a href="#fx">Migliori VST FX gratuiti</a><ul><li><a href="#tdr-nova">TDR Nova (Windows/macOS/Linux)</a></li><li><a href="#altri-fx">Altri VST FX gratis</a></li></ul></li><li><a href="#fl-studio">Migliori VST FL Studio</a></li></ul><p data-w="0" data-c="270"><a name="informazioni-preliminari"></a></p><h2 data-w="2" data-c="272">Informazioni preliminari</h2><p data-w="0" data-c="272"><img fetchpriority="high" decoding="async" src="https://www.aranzulla.it/wp-content/contenuti/2024/09/d2250deb.jpg" alt="interfaccia plugin" width="610" height="342" class="alignnone size-full wp-image-1689806"></p><p data-w="39" data-c="311">Prima di cominciare, credo sia opportuno fare alcune brevi ma necessarie <strong>premesse</strong> sui VST, termine che, come probabilmente già saprai rappresenta l'acronimo di <strong>Virtual Studio Technology</strong>, ed è comunemente usato per riferirsi ai plugin per i principali software musicali.</p><p data-w="66" data-c="377">In primo luogo, è necessario fare una distinzione per <strong>tipologia</strong> dei vari VST che possono essere utilizzati nei software: sotto questo aspetto, dunque, si parla di <strong>VSTi</strong> (dove la “i” sta per instruments) per indicare i plugin che permettono di simulare strumenti di ogni genere, da quelli che producono suoni digitali come i sintetizzatori (synth), a quelli acustici, ad esempio pianoforti, chitarre, batterie, archi e fiati.</p><p data-w="29" data-c="406">Questi strumenti possono essere suonati utilizzando una <a href="https://www.aranzulla.it/migliori-tastiere-midi-guida-allacquisto-1262926.html">tastiera MIDI</a> o, ove previsto, mediante la <a href="https://www.aranzulla.it/miglior-tastiera-66285.html">tastiera del PC</a>, oppure programmati direttamente nella DAW tramite le funzionalità integrate nella sua interfaccia.</p><p data-w="69" data-c="475">Nella categoria <strong>VST FX</strong>, invece, rientrano tutti i plugin che offrono funzioni di <strong>audio processing</strong>, ovvero di elaborazione del suono: oltre agli <strong>effetti</strong> (riverbero, delay, chorus, simulatori di amplificatori per chitarra e chi più ne ha più ne metta), dunque, possono essere considerati tali anche gli <strong>equalizzatori</strong>, i <strong>filtri</strong> e i software per la gestione di <strong>compressione</strong> e <strong>dinamica</strong>, utilizzati in molti casi nella fase di mastering del brano.</p><p data-w="40" data-c="515">In base a queste considerazioni, dunque, ho scelto di suddividere i prossimi capitoli di questa guida in apposite sezioni dedicati ai VSTi e ai VST FX, in modo che tu possa concentrarti su quello che effettivamente ti occorre al momento.</p><p data-w="65" data-c="580">Per quanto riguarda l'<strong>installazione</strong> dei plugin, devi sapere che la procedura può variare in base alle specifiche del prodotto stesso, del formato audio di riferimento del sistema operativo e delle caratteristiche della DAW di cui sei in possesso. Puoi all'occorrenza consultare questo mio tutorial su <a href="https://www.aranzulla.it/come-installare-vst-su-fl-studio-1211823.html">come installare VST su FL Studio</a> per farti un'idea delle operazioni da compiere in funzione della tipologia di plugin.</p><p data-w="48" data-c="628">Gli standard <strong>VST2</strong> e <strong>VST3</strong> di Steinberg, ad esempio, sono supportati da molti software di produzione musicale disponibili per <strong>Windows</strong> e <strong>macOS</strong> (ma anche su alcune DAW native per <strong>Linux</strong>), mentre il formato <strong>AU</strong> (Audio Units) è compatibile solo con prodotti Apple, come <strong>Logic</strong> e <strong><a href="https://www.aranzulla.it/come-usare-garageband-1092000.html">GarageBand</a></strong>, su <strong><a href="https://www.aranzulla.it/quale-mac-comprare-362719.html">Mac</a></strong>.</p><p data-w="37" data-c="665">Vi sono poi <strong>formati esclusivi</strong> compatibili solo con determinati software, come <strong>AAX</strong> che funziona unicamente su <strong>Pro Tools</strong> di Avid, e altri open source, ad esempio <strong>LADSPA</strong> e <strong>LV2</strong>, dedicati a piattaforme di produzione musicale su Linux.</p><p data-w="0" data-c="665"><a name="vsti"></a></p><h2 data-w="3" data-c="668">Migliori VSTi gratuiti</h2><p data-w="49" data-c="717">Se sei alla ricerca dei <strong>migliori VSTi gratuiti</strong>, nei prossimi capitoli troverai sicuramente pane per i tuoi denti: in questa sezione della guida, infatti, ti illustrerò le principali caratteristiche di alcuni plugin che permettono di avere a disposizioni synth e campionamenti di strumenti acustici ed elettrici di ogni genere.</p><p data-w="0" data-c="717"><a name="vital"></a></p><h3 data-w="4" data-c="721">Vital (Windows/macOS/Linux)</h3><p data-w="0" data-c="721"><img decoding="async" src="https://www.aranzulla.it/wp-content/contenuti/2024/09/e295be5e.jpg" alt="interfaccia Vital" width="610" height="369" class="alignnone size-full wp-image-1689808"></p><p data-w="46" data-c="767">Il primo VSTi che ti consiglio di provare è <strong>Vital</strong>, un <strong>sintetizzatore</strong> avanzato in formato <strong>VST3</strong> molto completo e professionale che utilizza la tecnologia <strong>wavetable</strong> per generare suoni complessi, modulando le onde sonore in tempo reale tramite vari parametri personalizzabili, come pitch, filtri, effetti e oscillatori.</p><p data-w="48" data-c="815">È compatibile con <strong>Windows</strong>, <strong>macOS</strong> e <strong>Linux</strong>, e la versione base è del tutto <strong>gratuita</strong>. Vi sono poi soluzioni a pagamento che integrano ulteriori feature con costi a partire da <strong>5$/mese</strong> in caso di sottoscrizione del piano in abbonamento, o da <strong>25$</strong> per l'acquisto una tantum della versione <strong>Plus</strong>.</p><p data-w="61" data-c="876">Per ottenerlo, collegati a <a href="https://vital.audio/#getvital" rel="nofollow" target="_blank">questa pagina del sito ufficiale dello sviluppatore</a>, scorrila verso il basso fino a individuare la sezione <strong>Get Vital</strong>, e seleziona la sottostante opzione <strong>Basic</strong>, che include 75 preset e 25 wavetable. Provvedi, quindi, a <strong>creare un account</strong> specificando indirizzo email e password, dopodiché fai clic sul pulsante che riporta il <strong>sistema operativo</strong> di riferimento relativo all'<strong>ultima versione disponibile</strong>.</p><p data-w="44" data-c="920">Una volta fatto ciò, se si tratta ad esempio di <strong>Windows</strong>, apri il <strong>file .exe</strong> appena ottenuto e fai clic sul bottone <strong>Sì</strong>, quindi accetta i termini della <strong>licenza di utilizzo</strong> selezionando la relativa opzione, premi il pulsante <strong>Next</strong> per 6 volte e, infine, <strong>Install</strong>.</p><p data-w="41" data-c="961">Su <strong>macOS</strong>, invece, apri il relativo file <strong>.pkg</strong> e, nella finestra di installazione apertasi, premi il pulsante <strong>Continua</strong> tante volte quante necessarie, accettando durante la procedura la <strong>licenza di utilizzo</strong>. Clicca, poi, sul bottone <strong>Installa</strong> e inserisci la <strong>password dell'account utente</strong>.</p><p data-w="55" data-c="1016">Una volta completata l'installazione, attiva il plugin sull'interfaccia della DAW che sei solito utilizzare. In questa fase non posso essere più preciso, in quanto la procedura varia da software a software, ma in linea di massima si tratta di <strong>avviare la scansione dei VST disponibili</strong> tramite l'apposita funzione e selezionare <strong>Vital</strong> dall'elenco di quelli individuati.</p><p data-w="46" data-c="1062">A seguire, <strong>avvia il plugin</strong> in questione dal relativo menu della DAW, quindi effettua l'<strong>accesso</strong> con il tuo account Vital definito in fase di registrazione e attendi il <strong>download</strong> del software. Al termine, fai clic sul pulsante <strong>Install</strong>: dopo pochi istanti comparirà la sua interfaccia.</p><p data-w="89" data-c="1151">Non ti mentirò: serve un po' di tempo per prendere confidenza con tutte le funzionalità di questo synth, ma ne vale davvero la pena e sono certo che dopo una prima fase di studio resterai soddisfatto del prodotto. Per iniziare a impratichirti, prova a selezionare uno dei <strong>preset</strong> disponibili dall'apposito campo posto in alto, quindi interagisci con la tua <a href="https://www.aranzulla.it/migliori-tastiere-midi-guida-allacquisto-1262926.html">tastiera MIDI</a> o con quella virtuale collocata nella parte bassa della finestra e divertiti a modulare il suono tramite i vari controlli presenti nelle sezioni <strong>Voice</strong>, <strong>Effects</strong>, <strong>Matrix</strong> e <strong>Advanced</strong>.</p><p data-w="56" data-c="1207">Quando vuoi salvare una combinazione che ti piace, fai clic sul simbolo della <strong>freccia che entra in un contenitore</strong> posta in alto a destra, compila il <strong>modulo</strong> che ti viene proposto con i dati richiesti e premi il pulsante <strong>Save</strong>. Potrai recuperarlo pigiando sull'icona delle <strong>tre linee verticali</strong> collocata a fianco, cliccando sul relativo elemento nell'elenco.</p><p data-w="0" data-c="1207"><a name="surge"></a></p><h3 data-w="5" data-c="1212">Surge XT (Windows/macOS/Linux)</h3><p data-w="0" data-c="1212"><img decoding="async" src="https://www.aranzulla.it/wp-content/contenuti/2024/09/b3c0c0d3.jpg" alt="interfaccia plugin Surge" width="610" height="393" class="alignnone size-full wp-image-1689816"></p><p data-w="46" data-c="1258"><strong>Surge XT</strong> è un altro interessante VSTi gratuito che ti raccomando vivamente di prendere in considerazione. È composto da due elementi: un <strong>sintetizzatore</strong> dotato di un'ampia selezione di filtri e opzioni di modulazione molto flessibili, e un plugin denominato <strong>Surge XT Effects</strong> per l'applicazione di <strong>effetti</strong>.</p><p data-w="47" data-c="1305">Può essere scaricato nei formati <strong>CLAP</strong> (uno standard open source sviluppato recentemente, compatibile con molte DAW e progettato per ottimizzare l'uso delle risorse di sistema) e <strong>VST3</strong>, mentre il plugin per gli effetti è disponibile anche in formato <strong>AU</strong>. Inoltre, può essere utilizzato anche in modalità <strong>standalone</strong>.</p><p data-w="51" data-c="1356">Per distribuirlo, lo sviluppatore si avvale della piattaforma <strong>GitHub Pages</strong>, una funzionalità di <strong><a href="https://www.aranzulla.it/come-usare-github-1519806.html">GitHub</a></strong> che consente di ospitare siti Web statici, i quali possono attingere direttamente dal repository del celebre servizio di hosting: collegati, dunque, a <a href="https://surge-synthesizer.github.io/" rel="nofollow" target="_blank">questa pagina</a> e clicca sulla <strong>versione del sistema operativo</strong> che viene automaticamente riconosciuto dal sistema.</p><p data-w="72" data-c="1428">A seguire, su <strong>Windows</strong> apri il <strong>file .exe</strong> ottenuto, quindi clicca sul pulsante <strong>Sì</strong>, dopodiché <strong>accetta i termini della licenza</strong> e premi i bottoni <strong>Next</strong> prima (per due volte) e <strong>Install</strong> poi. Se disponi di un <strong><a href="https://www.aranzulla.it/quale-mac-comprare-362719.html">Mac</a></strong>, invece, apri il <strong>file .dmg</strong> e, nella nuova finestra apertasi, clicca due volte sul file <strong>.pkg</strong> contenuto al suo interno, quindi segui la relativa procedura guidata (del tutto simile a quella esposta nel capitolo precedente).</p><p data-w="57" data-c="1485">Una volta fatto ciò, scegli se avviare l'applicazione in modalità <strong>standalone</strong> a partire dalla relativa icona (su macOS ti consiglio di fare <strong>clic destro</strong> su di essa nella cartella <strong>Applicazioni</strong> e premere due volte sull'opzione <strong>Apri</strong> per bypassare le restrizioni volute da Apple nei confronti degli sviluppatori non certificati), oppure importarla come <strong>plugin</strong> nella tua DAW preferita.</p><p data-w="66" data-c="1551">L'interfaccia di <strong>Surge XT</strong> offre diverse possibilità di modulazione del suono prescelto, il quale va selezionato dal campo <strong>Patch browser</strong> posto in alto, e anche in questo caso occorre esplorare e “smanettare” un po' nelle varie sezioni per imparare a gestire tutti i parametri. Ti segnalo, però, la possibilità di salvare le cosiddette <strong>Scene</strong>, in modo da richiamare rapidamente diversi set di impostazioni per il sintetizzatore.</p><p data-w="36" data-c="1587"><strong>Surge XT Effects</strong>, invece, permette di applicare alle tracce una vasta gamma di <strong>effetti</strong>, i quali possono essere parametrizzati in maniera puntuale mediante apposite manopole che intervengono su modulazioni, filtri, frequenze, gain, presence e molto altro.</p><p data-w="0" data-c="1587"><a name="altri-vsti"></a></p><h3 data-w="3" data-c="1590">Altri VSTi gratuiti</h3><p data-w="0" data-c="1590"><img loading="lazy" decoding="async" src="https://www.aranzulla.it/wp-content/contenuti/2024/09/b8ae823d.jpg" alt="interfaccia Ample Guitar Lite" width="610" height="294" class="alignnone size-full wp-image-1689819"></p><p data-w="45" data-c="1635">Ti sono piaciuti i sintetizzatori che ti ho proposto finora, ma vorresti valutare anche <strong>altri VSTi gratuiti</strong> in grado di simulare ad esempio differenti tipologie di strumenti? Nessun problema, di seguito trovi alcuni interessanti plugin che ti consentiranno sicuramente di ampliare le tue possibilità espressive.</p><ul data-w="249" data-c="1884"><li><strong>Ample Guitar M Lite II</strong> (<a href="https://plugins4free.com/plugin/2233/" rel="nofollow" target="_blank">Windows/macOS</a>) — si tratta senza ombra di dubbio di uno dei <strong>migliori VST per chitarra</strong> disponibili in Rete, molto apprezzato per il suo realismo e per la disponibilità di un ampio set di funzioni che consentono, ad esempio, di suonare in modalità <strong>strumming</strong> o <strong>fingerpicking</strong>. Può essere scaricato in formato <strong>VST</strong> e <strong>AU</strong>.</li><li><strong>DSK Dynamics Guitar</strong> (<a href="https://www.dskmusic.com/dsk-dynamic-guitars/" rel="nofollow" target="_blank">Windows/macOS</a>) — se sei alla ricerca dei <strong>migliori VST per chitarra elettrica</strong>, sono certo che apprezzerai la varietà di modelli messi a disposizione da questo plugin, disponibile in formato <strong>VST</strong> e <strong>AU</strong>. Per utilizzarlo è necessario <a href="https://www.aranzulla.it/come-decomprimere-un-file-zip-28644.html">decomprimere il file ZIP</a> e spostare il contenuto nella cartella di riferimento dei plugin relativa alla DAW in uso.</li><li><strong>MT Power Drum Kit</strong> (<a href="https://www.powerdrumkit.com/it/download76187.php" rel="nofollow" target="_blank">Windows/macOS/Linux</a>) — senz'altro uno dei <strong>migliori VST batteria gratuiti</strong> presenti in Rete. Permette di suonare virtualmente un kit di batteria acustica molto completo e di caricare diversi <strong>groove</strong> preconfezionati con tempi di vario genere. Magari i suoni non sono eccezionali, ma tieni conto che possono essere modulati, magari con i processori di suono che ti suggerisco nei prossimi capitoli, per ottenere il sound desiderato.</li><li><strong>Dexed</strong> (<a href="https://asb2m10.github.io/dexed/" rel="nofollow" target="_blank">Windows/macOS</a>) — è un <strong>synth VST</strong> tra i più apprezzati, modellato sulla storica <strong>Yamaha DX7</strong> (prima tastiera a basarsi quasi interamente sulla Sintesi FM). Molto interessante la sua disposizione a <strong>6 elementi</strong>, che consente di avere tutto rapidamente a portata di clic.</li><li><strong>TuneFish</strong> (<a href="https://www.tunefish-synth.com/download" rel="nofollow" target="_blank">Windows/macOS</a>) è un altro <strong>sintetizzatore</strong> molto apprezzato per la sua versatilità. Si può utilizzare per bassi, pads e molto altro.</li></ul><p data-w="0" data-c="1884"><a name="fx"></a></p><h2 data-w="4" data-c="1888">Migliori VST FX gratuiti</h2><p data-w="31" data-c="1919">Passiamo ora in rassegna alcuni fra i <strong>migliori VST FX gratuiti</strong>, grazie ai quali potrai modulare il suono delle tue tracce in vari modi per ottenere il sound che stavi cercando.</p><p data-w="0" data-c="1919"><a name="tdr-nova"></a></p><h3 data-w="5" data-c="1924">TDR Nova (Windows/macOS/Linux)</h3><p data-w="0" data-c="1924"><img loading="lazy" decoding="async" src="https://www.aranzulla.it/wp-content/contenuti/2024/09/baf32c82.jpg" alt="interfaccia TDR Nova" width="610" height="411" class="alignnone size-full wp-image-1689821"></p><p data-w="80" data-c="2004"><strong>TDR Nova</strong> è un <strong>equalizzatore dinamico a 4 bande</strong> con compressore integrato sviluppato da <strong>Tokyo Dawn Labs</strong> e molto apprezzato per la sua versatilità. Puoi scaricarlo gratuitamente da <a href="https://www.tokyodawn.net/tdr-nova/" rel="nofollow" target="_blank">questa pagina del sito dello sviluppatore</a> per <strong>Windows</strong> e <strong>macOS</strong> nei formati <strong>VST2</strong>, <strong>VST3</strong>, <strong>AAX</strong> e <strong>AU</strong> (basta cliccare sulla relativa icona e accettare la licenza di utilizzo) e adoperarlo poi nella tua DAW sia su tracce individuali, sia in fase di mastering per migliorare il bilanciamento e la chiarezza del mix finale.</p><p data-w="45" data-c="2049">Se utilizzi <strong>Windows</strong>, hai in aggiunta la possibilità di scegliere la <strong>versione no installer</strong> (che permette di copiare semplicemente i file contenuti all'interno dell'archivio <strong><a href="https://www.aranzulla.it/come-aprire-file-zip-921194.html">ZIP</a></strong> nelle cartelle del software di produzione musicale dedicate al plugin), oppure di eseguire il download di quella con l'<strong>eseguibile</strong>.</p><p data-w="65" data-c="2114">In quest'ultimo caso, dopo aver estratto il contenuto dall'archivio, clicca sul <strong>file di setup</strong> estrapolato, quindi premi il pulsante <strong>Sì</strong> e pigia poi sul bottone <strong>Next</strong>. Accetta a seguire la <strong>licenza di utilizzo</strong> selezionando la relativa opzione, dopodiché scegli i <strong>formati</strong> di tuo interesse e clicca tutte le volte che viene richiesto il pulsante <strong>Next</strong>. Al termine, premi su <strong>Install</strong> e attendi il completamento dell'operazione.</p><p data-w="38" data-c="2152">Su <strong>macOS</strong> va eseguita una procedura guidata, peraltro molto semplice, a partire dal file <strong>.pkg</strong> ottenuto. È del tutto identica a quelle esposta in un <a href="#vital">capitolo precedente</a>, per cui puoi fare riferimento a quest'ultimo se riscontri delle difficoltà.</p><p data-w="32" data-c="2184">Dopo aver importato il plugin sul programma di produzione musicale preferito, attivalo in associazione ad esempio a una <strong>traccia</strong> o a un <strong>gruppo di tracce</strong> che desideri equalizzare, quindi avvia la <strong>riproduzione</strong>.</p><p data-w="39" data-c="2223">Provvedi poi a selezionare la <strong>banda</strong> sulla quale vuoi intervenire e modifica il <strong>tracciato della curva EQ</strong> posta al centro dell'interfaccia di TDR Nova (oppure utilizza i <strong>controlli</strong> relativi ai vari parametri sottostanti) fino a ottenere il suono desiderato.</p><p data-w="46" data-c="2269">Se lo desideri, puoi anche applicare i <strong>filtri passa-alto</strong> (HP) e <strong>passa-basso</strong> (LP) collocati in basso a sinistra, modificando le frequenze a tuo piacimento, attivare i controlli di <strong>soglia</strong> (Threshold) e <strong>banda larga</strong> (WB), ma anche selezionare i vari <strong>preset</strong> disponibili nella parte alta della finestra.</p><p data-w="0" data-c="2269"><a name="altri-fx"></a></p><h3 data-w="4" data-c="2273">Altri VST FX gratis</h3><p data-w="0" data-c="2273"><img loading="lazy" decoding="async" src="https://www.aranzulla.it/wp-content/contenuti/2024/09/3643d097.jpg" alt="plugin gratuiti Valhalla" width="610" height="391" class="alignnone size-full wp-image-1689822"></p><p data-w="41" data-c="2314">Come ti ho accennato nell'introduzione, i plugin che permettono di processare l'audio comprendono, oltre all'equalizzatore, anche gli effetti, compressori filtri e simulatori. Di seguito, dunque, ti riporto <strong>altri VST FX gratis</strong> che sono certo ti aiuteranno a perfezionare il tuo lavoro.</p><ul data-w="174" data-c="2488"><li><strong>Valhalla Space Modulator</strong> (<a href="https://valhalladsp.com/demos-downloads/" rel="nofollow" target="_blank">Windows/macOS</a>) — nella pagina appena linkata, in realtà, puoi trovare tre preziosi VST FX che Valhalla, nota azienda di sviluppo di plugin musicali, mette gratuitamente a disposizione di tutti. Oltre allo <strong>Space Modulator</strong>, dunque, trovi anche gli effetti <strong>Echo</strong> e <strong>Super Massive</strong> (riverbero), tutti particolarmente leggeri, caratterizzati da un'interfaccia pulita e intuitiva, e in grado di conferire una riconoscibilissima spazialità e profondità ai suoni.</li><li><strong>OrilRiver</strong> (<a href="https://www.kvraudio.com/product/orilriver-by-denis-tihanov" rel="nofollow" target="_blank">Windows/macOS</a>) — si tratta di un <strong>riverbero algoritmico stereo</strong> disponibile al download gratuito che permette di simulare questo prezioso effetto in ambienti di diverse dimensioni. OrilRiver ha un'interfaccia intuitiva che consente di eseguire rapidamente e in maniera intuitiva tutte le regolazioni.</li><li><strong>Togu Audio Line Tal-Vocoder</strong> (<a href="https://tal-software.com/products/tal-vocoder" rel="nofollow" target="_blank">Windows/macOS</a>) — è uno tra i migliori <strong>plugin vocoder</strong> in circolazione. Tuttavia, anche tutti i restanti effetti di Togu Audio Line che puoi trovare nella sezione <strong>Free plugins</strong> di <a href="https://tal-software.com/products" rel="nofollow" target="_blank">questa pagina del suo sito ufficiale</a> non sono assolutamente da sottovalutare.</li><li><strong>SimuAnalog Guitar Suite</strong> (<a href="https://www.simulanalog.org/guitarsuite.htm" rel="nofollow" target="_blank">Windows</a>) — è un plugin che permette di simulare diversi popolari <strong>effetti a pedale</strong> per chitarra e due <strong>amplificatori</strong>.</li></ul><p data-w="0" data-c="2488"><a name="fl-studio"></a></p><h2 data-w="4" data-c="2492">Migliori VST FL Studio</h2><p data-w="0" data-c="2492"><img loading="lazy" decoding="async" src="https://www.aranzulla.it/wp-content/contenuti/2024/09/4146d2be.jpg" alt="importazione plugin su FL Studio" width="610" height="402" class="alignnone size-full wp-image-1689823"></p><p data-w="59" data-c="2551">Nello specifico sei alla ricerca dei <strong>migliori VST FL Studio</strong>, in quanto sei attratto dalla possibilità offerta da questo popolare software di produzione musicale di utilizzare una vasta gamma di plugin, integrati e non? Ebbene, in tal caso ti rimando direttamente alla lettura di questa mia <a href="https://www.aranzulla.it/migliori-plugin-fl-studio-1268976.html">guida dedicata</a>, dove ti riporto diverse soluzioni compatibili con il prodotto in questione.</p><p data-w="60" data-c="2611">Qualora fossi alle prime armi e volessi approfondire il <a href="https://www.aranzulla.it/come-usare-fl-studio-1103003.html">funzionamento di FL Studio</a>, oppure argomenti più specifici inerenti il mondo dei plugin, come la loro <a href="https://www.aranzulla.it/come-installare-vst-su-fl-studio-1211823.html">installazione</a>, i <a href="https://www.aranzulla.it/come-campionare-con-fl-studio-1258162.html">campionamenti</a>, l'utilizzo dell'<a href="https://www.aranzulla.it/come-mettere-lautotune-su-fl-studio-1219326.html">autotune</a>, la <a href="https://www.aranzulla.it/come-fare-beat-su-fl-studio-1282656.html">creazione di beat</a> o l'arte del <a href="https://www.aranzulla.it/come-mixare-con-fl-studio-24992.html">missaggio</a>, tramite i link appena forniti potrai accedere a dei tutorial dedicati di mia realizzazione dove sono certo troverai molte utili indicazioni.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>