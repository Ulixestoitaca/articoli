<header id="pageContentHead"><h1>Come convertire una canzone in MP3</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="47" data-c="47">Hai bisogno di convertire alcuni brani <strong><a href="https://www.aranzulla.it/convertire-flac-in-mp3-62076.html">FLAC</a></strong> o <strong><a href="https://www.aranzulla.it/convertire-wma-in-mp3-62410.html">WMA</a></strong> in <strong><a href="https://www.aranzulla.it/convertitore-mp3-gratis-61870.html">MP3</a></strong> per poterli riprodurre senza problemi sul tuo media player portatile o nello stereo della macchina, ma non sai a quale programma affidarti? Beh, in tal caso direi che sei capitato sulla guida giusta, al momento giusto.</p><p data-w="68" data-c="115">Se mi concedi un minimo della tua attenzione, infatti, posso indicarti io <strong>come convertire una canzone in MP3</strong>. Ti anticipo subito che puoi riuscirci in vari modi: usando appositi programmi per PC, dei servizi online gratuiti o, ancora, delle app ad hoc per smartphone e tablet. Qualsiasi strumento tu scelga di impiegare, non temere, non dovrai fare nulla di particolarmente complesso o che sia fuori dalla tua portata.</p><p data-w="65" data-c="180">Allora? Posso sapere che ci fai ancora lì impalato? Posizionati bello comodo, concediti un po’ di tempo libero e inizia a concentrarti sulla lettura di quanto riportato di seguito. Sono sicuro che alla fine potrai dirti ben felice e soddisfatto di ciò che avrai appreso e che, addirittura, qualora necessario sarai pronto a fornire utili dritte ai tuoi amici a loro volta interessati all’argomento. Scommettiamo?</p><div id="ad-in-article-0" class="banner"></div><h2 data-w="1" data-c="181">Indice</h2><ul data-w="65" data-c="246"><li><a href="#chapter1">Come trasformare una canzone in MP3</a><ul><li><a href="#sub-chapter1">fre:ac (Windows/macOS/Linux)</a></li><li><a href="#sub-chapter2">Switch — Convertitore di Formati Audio (Windows/macOS)</a></li><li><a href="#sub-chapter3">Altre soluzioni per trasformare una canzone in MP3</a></li></ul></li><li><a href="#chapter2">Come convertire una canzone in MP3 online</a><ul><li><a href="#sub-chapter4">Convertio</a></li><li><a href="#sub-chapter5">Altre soluzioni per convertire una canzone in MP3 online</a></li></ul></li><li><a href="#chapter3">App per convertire una canzone in MP3</a><ul><li><a href="#sub-chapter6">Audio Converter (Android)</a></li><li><a href="#sub-chapter7">Convertitore Audio (iOS/iPadOS)</a></li></ul></li><li><a href="#chapter4">Come convertire una canzone in MP3 da YouTube</a></li></ul><p data-w="0" data-c="246"><a name="chapter1"></a></p><h2 data-w="6" data-c="252">Come trasformare una canzone in MP3</h2><p data-w="37" data-c="289">Se vuoi <strong>trasformare una canzone in MP3</strong> agendo da computer, dunque intervenendo da <strong>Windows</strong>, <strong>macOS</strong> e <strong>Linux</strong>, le soluzioni che secondo me faresti bene a prendere in considerazione sono quelle riportate di seguito, con istruzioni d’uso, ovviamente.</p><p data-w="0" data-c="289"><a name="sub-chapter1"></a></p><h3 data-w="5" data-c="294">fre:ac (Windows/macOS/Linux)</h3><p data-w="0" data-c="294"><img fetchpriority="high" decoding="async" class="alignnone size-full wp-image-1689374" src="https://www.aranzulla.it/wp-content/contenuti/2020/04/ca93f47.jpg" alt="fre:ac" width="610" height="459"></p><p data-w="88" data-c="382">Se necessiti di uno strumento che ti consenta di <strong>convertire file audio in MP3 gratis in Italiano</strong>, ti suggerisco in primo luogo di prendere in considerazione <strong>fre:ac</strong>. Si tratta di un software gratuito e open source, disponibile per Windows, macOS e Linux, il quale permette di convertire tra loro tutti i principali formati di file audio agendo anche contemporaneamente su più brani, in serie, oltre che di eseguire operazioni di ripping sui CD audio, pertanto lo si può adoperare anche per <strong>convertire file audio CDA in MP3</strong>.</p><p data-w="46" data-c="428">Per scaricare e installare fre:ac sul tuo computer, se stai usando <strong>Windows 10 o versioni successive</strong> (es. <a href="https://www.aranzulla.it/come-scaricare-windows-11-1304230.html"><strong>Windows 11</strong></a>), accedi alla <a href="https://apps.microsoft.com/detail/9p1xd8zqj7jd?hl=it-IT&amp;gl=IT" rel="nofollow" target="_blank">relativa sezione del Microsoft Store</a>, fai clic sul tasto <strong>Ottieni</strong> e apri l’applicazione selezionando il <strong>collegamento</strong> apposito che è stato aggiunto al <strong>menu Start</strong> del sistema.</p><p data-w="92" data-c="520">Se usi una versione di <strong>Windows</strong> senza store, visita il <a href="http://www.freac.org/" rel="nofollow" target="_blank">sito Web del programma</a>, scegli la voce <strong>Downloads</strong> dalla barra laterale di sinistra, scorri fino alla sezione <strong>fre:ac is also available as a binary .zip package</strong> e seleziona il collegamento accanto alla voce <strong>x86 (64 bit)</strong> o alla voce <strong>‌ x86 (32 bit)</strong>, a seconda se usi un <a href="https://www.aranzulla.it/come-vedere-se-il-pc-e-32-o-64-bit-1050790.html">sistema operativo a 64 o 32 bit</a>, in maniera tale da ottenere la versione no-install del programma, che puoi usare estraendo il <strong>file ZIP</strong> ottenuto in una cartella a piacere e aprendo l’eseguibile <strong><span class="skimlinks-unlinked">freac.exe</span></strong> al suo interno.</p><p data-w="116" data-c="636">Se stai usando <strong>macOS</strong>, invece, nella pagina di download di fre:ac, fai clic sul collegamento accanto alla voce <strong>Intel and Apple Silicon Macs</strong> se usi un Mac con chip Apple (es. M3), oppure su quella <strong>Intel and PowerPC Macs, macOS 10.5 or later</strong> in tutti gli altri casi. A download avvenuto, apri il <strong>file DMG</strong> ottenuto e trascina l’<strong>icona</strong> di fre:ac nella cartella <strong>Applicazioni</strong> del computer, fai <strong>clic destro</strong> su di essa, seleziona la voce <strong>Apri</strong> dal menu contestuale e premi sul tasto <strong>Apri</strong> nella finestra mostrata sullo schermo, per avviare l’applicazione andando però ad aggirare le limitazioni di Apple imposte contro gli sviluppatori non autorizzati (operazione che va effettuata solo al primo avvio).</p><p data-w="43" data-c="679">Ora che visualizzi la finestra del software sullo schermo, chiudi il messaggio di <strong>presentazione</strong> che vedi comparire, premi sulla <strong>freccia</strong> accanto al tasto <strong>▶︎</strong> sulla barra degli strumenti e seleziona la voce <strong>Lame MP3 Encoder</strong> dal menu proposto per definire il formato di output.</p><p data-w="26" data-c="705">Successivamente, fai clic sull’icona dell’<strong>ingranaggio</strong> che si trova sempre sulla barra degli strumenti del programma e definisci i parametri relativi alla qualità dei file audio.</p><p data-w="32" data-c="737">Tieni presente che per impostazione predefinita i file di output vengono salvati nella cartella <strong>Musica</strong> del computer, ma se vuoi puoi cambiar percorso facendo clic sul tasto <strong>Sfoglia</strong> in basso a destra.</p><p data-w="40" data-c="777">Per finire, premi sull’icona del <strong>foglio bianco</strong> in alto a sinistra per selezionare i file audio da convertire, oppure trascinali direttamente nella finestra di fre:ac, premi sul tasto <strong>▶︎</strong> e attendi che la procedura venga avviata a porta a compimento.</p><p data-w="0" data-c="777"><a name="sub-chapter2"></a></p><h3 data-w="7" data-c="784">Switch — Convertitore di Formati Audio (Windows/macOS)</h3><p data-w="0" data-c="784"><img decoding="async" class="alignnone size-full wp-image-1689781" src="https://www.aranzulla.it/wp-content/contenuti/2020/02/ca4038f7.jpg" alt="Switch Audio File Converter" width="610" height="297"></p><p data-w="85" data-c="869">Un’altra ottima soluzione che puoi decidere di adoperare per effettuare la conversione di una canzone in MP3 è <strong>Switch — Convertitore di Formati Audio</strong>. È un software compatibile sia con Windows che con macOS, gratis e molto semplice da adoperare, il quale permette di editare e convertire i brani selezionati, oltre che di effettuare operazioni di normalizzazione dell’audio. Da notare che esiste anche in versione Pro a pagamento (con costi a partire da 3,88 dollari/mese) che consente di fruire di un numero ancora maggiore di funzioni.</p><p data-w="25" data-c="894">Per effettuare il download di Switch — Convertitore di Formati Audio sul tuo computer, visita il <a href="https://www.nch.com.au/switch/it/index.html" rel="nofollow" target="_blank">relativo sito Web</a> e fai clic sul tasto <strong>Scarica ora</strong>.</p><p data-w="80" data-c="974">A download avvenuto, se stai usando <strong>Windows</strong>, apri il <strong>file EXE</strong> ottenuto e premi sul tasto <strong>Sì</strong> nella finestra comparsa sul desktop. In seguito, seleziona la voce <strong>Accetto le condizioni di licenza</strong> e clicca sul tasto <strong>Avanti</strong>, dunque su quello <strong>Saltare tutti</strong> per evitare l’installazione di software extra e attendi che risulti visibile la finestra di Switch — Convertitore di Formati Audio. Se non si apre in automatico, provvedi tu facendo clic sul <strong>collegamento</strong> apposito aggiunto nel <strong>menu Start</strong> del sistema.</p><p data-w="100" data-c="1074">Se stai usando <strong>macOS</strong>, invece, estrai in una cartella a piacere il <strong>file ZIP</strong> ottenuto, apri il <strong>file DMG</strong> contenuto al suo interno, fai clic sul tasto <strong>Accetto</strong> nella finestra che vedi comparire e trascina l’<strong>icona</strong> del programma nella cartella <strong>Applicazioni</strong> del Mac, dopodiché facci <strong>clic destro</strong> sopra e seleziona la voce <strong>Apri</strong> dal menu che compare, dunque premi sul bottone <strong>Apri</strong> nella finestra mostrata sulla scrivania, in maniera tale da avviare Switch — Convertitore di Formati Audio andando però ad aggirare le limitazioni applicate da Apple verso gli sviluppatori non certificati (operazione che va eseguita solo al primo avvio).</p><p data-w="33" data-c="1107">Ora che è visibile la schermata principale del programma, clicca sul tasto <strong>Aggiungi file</strong> in alto a sinistra e seleziona i brani musicali che vuoi convertire in MP3, oppure trascinali direttamente sulla finestra.</p><p data-w="26" data-c="1133">Successivamente, seleziona l’opzione <strong>.mp3</strong> dal menu a tendina Formato in basso a sinistra e, se necessario, premi sul tasto <strong>Opzioni</strong> adiacente per regolare bitrate, codifica ecc.</p><p data-w="37" data-c="1170">Per impostazione predefinita i file elaborati vengono salvati nella cartella <strong>Musica</strong> del computer, ma puoi cambiarla facendo clic sul tasto <strong>Sfoglia</strong> accanto al menu <strong>Salva in</strong> che trovi sempre nella parte in basso della finestra del software.</p><p data-w="25" data-c="1195">Per concludere, fai clic sul tasto <strong>Converti</strong> collocato in basso a destra e aspetta che il processo di conversione venga completato. Più semplice di così?</p><p data-w="0" data-c="1195"><a name="sub-chapter3"></a></p><h3 data-w="8" data-c="1203">Altre soluzioni per trasformare una canzone in MP3</h3><p data-w="0" data-c="1203"><img decoding="async" class="alignnone wp-image-1326813" src="https://www.aranzulla.it/wp-content/contenuti/2018/10/mp3.jpg" alt="Come convertire una canzone in MP3" width="610" height="410"></p><p data-w="31" data-c="1234">Stai cercando <strong>altre soluzioni</strong> utili per <strong>convertire una canzone in MP3</strong> dal tuo PC o Mac? Allora rivolgiti a quelle annesse al seguente elenco. A parer mio sono tutte ugualmente valide.</p><ul data-w="158" data-c="1392"><li><strong>VLC</strong> (<a href="https://www.videolan.org/vlc/" rel="nofollow" target="_blank">Windows/macOS/Linux</a>) — è un famoso player multimediale gratuito, open source e disponibile per Windows, macOS e Linux, il quale non solo permette di riprodurre qualsiasi formato audio e video senza dover ricorrere a codec esterni, ma integra anche delle comode funzioni per convertire i file audio e video che gli vengono dati “in pasto”. Per approfondimenti, leggi il mio <a href="https://www.aranzulla.it/vlc-media-player-download-39437.html">tutorial sul tema</a>.</li><li><strong>MediaHuman Audio Converter</strong> (<a href="https://www.mediahuman.com/it/audio-converter/" rel="nofollow" target="_blank">Windows/macOS/Linux</a>) — si tratta di un software gratuito e funzionante su Windows, macOS e Linux, il quale permette di convertire i principali formati audio e anche di estrarre le tracce dai video, il tutto senza andare a gravare su quella che è la qualità originale. È ottimo, dunque, per <strong>convertire una musica in MP3</strong>.</li><li><strong>Adapter</strong> (<a href="https://macroplant.com/adapter" rel="nofollow" target="_blank">Windows/macOS</a>) — è un programma gratuito per Windows e maOS, noto principalmente come convertitore video, ma capace di agire anche su file audio e immagini. È molto intuitivo e dispone di una gradevole interfaccia utente.</li></ul><p data-w="0" data-c="1392"><a name="chapter2"></a></p><h2 data-w="7" data-c="1399">Come convertire una canzone in MP3 online</h2><p data-w="57" data-c="1456">Non hai voglia di scaricare e installare nuovi software sul tuo computer o non ne hai l’opportunità e preferiresti pertanto rivolgerti a delle soluzioni tramite cui <strong>convertire una canzone in MP3 online</strong>? Nessun problema! Qui sotto, infatti, trovi segnalati quelli che secondo me costituiscono i migliori servizi Web della categoria, fruibili da qualsiasi <a href="https://www.aranzulla.it/che-cose-il-browser-1029113.html"><strong>browser</strong></a> e sistema operativo.</p><p data-w="0" data-c="1456"><a name="sub-chapter4"></a></p><h3 data-w="1" data-c="1457">Convertio</h3><p data-w="0" data-c="1457"><img loading="lazy" decoding="async" class="alignnone size-full wp-image-1689749" src="https://www.aranzulla.it/wp-content/contenuti/2020/02/e2105108.jpg" alt="Convertio" width="610" height="412"></p><p data-w="84" data-c="1541">Se cerchi una soluzione online grazie alla quale poter convertire una canzone in MP3 da Web, ti consiglio di provare innanzitutto <strong>Convertio</strong>. Si tratta di un servizio gratuito che supporta oltre 300 tipologie di formati di file, audio compresi. L’unica cosa di cui occorre tenere conto è che si possono caricare elementi con una dimensione massima di 100 MB. La registrazione di un account non è obbligatoria, ma sottoscrivendo l’abbonamento a pagamento al servizio (con costi a partire da 9,99 dollari/mese) è possibile sbloccare opzioni extra.</p><p data-w="52" data-c="1593">Per poterti avvalere di Convertio, recati sul <a href="https://convertio.co/it/" rel="nofollow" target="_blank">relativo sito Web</a>, premi sul tasto <strong>Scegli file</strong> e seleziona il brano musicale relativamente a cui devi andare ad agire, oppure trascinalo direttamente nella finestra del browser. In alternativa, puoi selezionare il file audio da <a href="https://www.aranzulla.it/come-utilizzare-dropbox-27938.html"><strong>Dropbox</strong></a> o <a href="https://www.aranzulla.it/come-funziona-google-drive-1010328.html"><strong>Google Drive</strong></a> premendo sulle icone che trovi lateralmente.</p><p data-w="43" data-c="1636">Dopo aver compiuto i passaggi di cui sopra, seleziona dal menu <strong>in</strong> che trovi accanto al nome del file caricato l’opzione <strong>MP3</strong> per definire il formato di output. Per aggiungere ulteriori impostazioni, puoi cliccare sull’icona dell’<strong>ingranaggio</strong> e selezionare i parametri che preferisci.</p><p data-w="26" data-c="1662">In conclusione, premi sul tasto <strong>Converti</strong> e attendi la fine della conversione per poi cliccare sul tasto <strong>Scarica</strong> e ottenere il file desiderato nel formato MP3.</p><p data-w="0" data-c="1662"><a name="sub-chapter5"></a></p><h3 data-w="9" data-c="1671">Altre soluzioni per convertire una canzone in MP3 online</h3><p data-w="0" data-c="1671"><img loading="lazy" decoding="async" class="alignnone wp-image-1326513" src="https://www.aranzulla.it/wp-content/contenuti/2015/08/mp3.jpg" alt="Come convertire una canzone in MP3" width="610" height="407"></p><p data-w="30" data-c="1701">Se cerchi <strong>altre soluzioni</strong> utili per convertire una canzone in MP3 agendo da Web, ti invito a prendere in considerazione quelle annesse all’elenco sottostante. Sono certo che non ti deluderanno.</p><ul data-w="172" data-c="1873"><li><a href="https://online-audio-converter.com/it/" rel="nofollow" target="_blank"><strong>Convertitore audio di 123apps</strong></a> — come intuibile dal nome stesso, si tratta di un servizio Web adibito in via esclusiva alla conversione dei file audio, supportato tutti i formati maggiormente diffusi, sia in input che in output. È gratis e la registrazione non è obbligatoria, ma eventualmente è possibile attivare l’abbonamento a pagamento (al costo di 6 euro/mese) per sbloccare alcune funzioni extra.</li><li><a href="https://cloudconvert.com/audio-converter" rel="nofollow" target="_blank"><strong>CloudConvert</strong></a> — è un servizio online adibito alla conversione di ogni genere di file, anche degli audio, e ovviamente supporta l’MP3 come formato di output. Non è obbligatorio registrarsi è di base è gratis, ma è possibile sottoscrivere l’abbonamento a pagamento (al costo di 9,76 euro/mese) per sbloccare un maggior numero di funzioni.</li><li><a href="https://www.zamzar.com/" rel="nofollow" target="_blank"><strong>ZamZar</strong></a> — è uno storico e potente convertitore online con cui è altresì possibile trasformare i file audio in MP3, tenendo presente che supporta elementi con una dimensione massima di 50 MB. È gratis e non è obbligatorio registrasi, ma sottoscrivendo l’abbonamento (al costo base di 18 dollari/mese) è possibile aggirare alcune limitazioni e sbloccare un maggior numero di opzioni.</li></ul><p data-w="0" data-c="1873"><a name="chapter3"></a></p><h2 data-w="7" data-c="1880">App per convertire una canzone in MP3</h2><p data-w="40" data-c="1920">Se preferisci l’uso dello smartphone o del tablet a quello del computer, puoi allora usare le <strong>app per convertire una canzone in MP3</strong> segnalate di seguito, compatibili sia con <strong>Android</strong> che con <strong>iOS/iPadOS</strong>. Sono facilissime da adoperare, non temere.</p><p data-w="0" data-c="1920"><a name="sub-chapter6"></a></p><h3 data-w="3" data-c="1923">Audio Converter (Android)</h3><p data-w="0" data-c="1923"><img loading="lazy" decoding="async" class="alignnone size-full wp-image-1617381" src="https://www.aranzulla.it/wp-content/contenuti/2019/07/8aac2d3c.jpg" alt="Audio Converter" width="610" height="625"></p><p data-w="65" data-c="1988">Se possiedi uno smartphone o un tablet <strong>Android</strong>, puoi convertire una canzone in MP3 usando l’app denominata <strong>Audio Converter</strong>. Si tratta, infatti, di una soluzione che permette di convertire i file audio selezionati in tutti i principali formati, compreso l’MP3, e di salvare il risultato ultimo varie qualità. È gratis, ma vengono proposti acquisti in- app (al costo di 5,99 euro) per rimuovere gli annunci pubblicitari.</p><p data-w="61" data-c="2049">Per effettuare il download e l’installazione di Audio Converter sul tuo dispositivo, visita la <a href="https://play.google.com/store/apps/details?id=com.bdroid.audiomediaconverter" rel="nofollow" target="_blank">relativa sezione del Play Store</a> e premi sul pulsante <strong>Installa</strong> (puoi anche rivolgerti a <a href="https://www.aranzulla.it/come-installare-app-su-huawei-1210515.html">store alternativi</a>). A questo punto, avvia l’applicazione facendo tap sul pulsante <strong>Apri</strong> comparso sullo schermo, oppure selezionando la relativa <strong>icona</strong> che è stata aggiunta alla home screen e/o al drawer di Android.</p><p data-w="35" data-c="2084">Una volta visibile la schermata principale di Audio Converter, premi sul tasto per accettare i <strong>termini di utilizzo</strong>, poi su quello <strong>Converti File</strong> e concedi i <strong>permessi</strong> richiesti dall’app per accedere ai file sul dispositivo.</p><p data-w="33" data-c="2117">Dopo aver compiuto i passaggi di cui sopra, chiudi l’avviso riguardante la <strong>selezione multipla</strong> che compare e seleziona i file audio che vuoi convertire in MP3 dall’elenco proposto facendoci un <strong>tap prolungato</strong> sopra.</p><p data-w="50" data-c="2167">Successivamente, sfiora il tasto con la <strong>spunta</strong> in alto a destra e premi sul tasto con la <strong>matita</strong> accanto alla voce <strong>Formato</strong>, dunque scegli la voce <strong>MP3</strong> dal menu che compare. Se lo ritieni necessario, provvedi altresì a regolare bitrate, frequenza di campionamento e canali tramite gli altri menu disponibili.</p><p data-w="47" data-c="2214">Ti faccio notare che i file di output vengono salvati nella medesima posizione di quelli d’origine, ma eventualmente puoi modificare questo comportamento premendo sul tasto con la <strong>matita</strong> accanto alla voce <strong>Nome</strong>, sfiorando poi la dicitura <strong>Impostazioni</strong> nel riquadro che compare e intervenendo dalla schermata che segue.</p><p data-w="16" data-c="2230">Per finire, fai tap sul tasto <strong>Converti</strong> per avviare la procedura di conversione ed è fatta.</p><p data-w="0" data-c="2230"><a name="sub-chapter7"></a></p><h3 data-w="4" data-c="2234">Convertitore Audio (iOS/iPadOS)</h3><p data-w="0" data-c="2234"><img loading="lazy" decoding="async" class="alignnone size-full wp-image-1617382" src="https://www.aranzulla.it/wp-content/contenuti/2019/07/469bd959.jpg" alt="Convertitore Audio" width="610" height="660"></p><p data-w="75" data-c="2309">Se, invece, quello che stai usando è un iPhone o un <a href="https://www.aranzulla.it/quale-ipad-comprare-894862.html">iPad</a>, puoi trasformare i tuoi file audio in brani MP3 usando l’app <strong>Convertitore Audio</strong>. Si tratta di una soluzione specifica per <strong>iOS/iPadOS</strong> che permette di convertitore tutti i più diffusi formati audio prelevandoli da varie fonti e che dispone anche di una gradevole interfaccia utente. È gratis, ma per avere accesso completo bisogna effettuare acquisti in-app (con prezzi a partire da 4,49 euro/mese).</p><p data-w="72" data-c="2381">Per scaricare e installare Convertitore Audio sul tuo dispositivo, accedi alla <a href="https://apps.apple.com/it/app/convertitore-audio/id889643660" rel="nofollow" target="_blank">relativa sezione presente su App Store</a>, fai tap sul bottone <strong>Ottieni</strong>, su quello <strong>Installa</strong> e autorizza il download effettuando una doppia pressione del <strong>tasto laterale</strong> e mediante <strong>Face ID</strong>, <strong>Touch ID</strong> o <strong>password</strong> dell’ID Apple. Successivamente, premi sul pulsante <strong>Apri</strong> comparso sullo schermo, oppure seleziona la relativa <strong>icona</strong> che è stata appena aggiunta in home screen e/o alla Libreria app.</p><p data-w="23" data-c="2404">Una volta visibile la schermata principale dell’app, indica la <strong>posizione</strong> dalla quale vuoi prelevare il file audio e concedi i <strong>permessi</strong> eventualmente richiesti.</p><p data-w="34" data-c="2438">In seguito, espandi il menu a tendina in basso e scegli da esso l’opzione .<strong>MP3 MP3 Audio</strong>, dunque fai tap sul pulsante <strong>Converti File</strong> situato a fondo schermata per avviare il processo di conversione.</p><p data-w="27" data-c="2465">In conclusione, scegli la posizione in cui salvare il file MP3 di output premendo pulsante <strong>Apri</strong>, oppure fai tap sul tasto <strong>Condividi</strong> per condividerlo in altre app.</p><p data-w="0" data-c="2465"><a name="chapter4"></a></p><h2 data-w="8" data-c="2473">Come convertire una canzone in MP3 da YouTube</h2><p data-w="0" data-c="2473"><img loading="lazy" decoding="async" class="alignnone wp-image-1625699" src="https://www.aranzulla.it/wp-content/contenuti/2012/04/d5a184ce.jpg" alt="YouTube" width="610" height="339"></p><p data-w="64" data-c="2537">In conclusione, qualora fossi interessato a capire <strong>come convertire una canzone in MP3 da YouTube</strong>, ti comunico che puoi riuscirci ricorrendo all’uso di <strong>YouTube Music</strong>. Nel caso in cui non ne avessi mai sentito parlare, sappi che si tratta del servizio per lo streaming musicale di <a href="https://www.aranzulla.it/come-spostare-le-foto-da-google-foto-1689451.html">Google</a>, il quale, come intuibile dallo stesso nome, si basa sul database di <a href="https://www.aranzulla.it/come-funziona-youtube-1036633.html"><strong>YouTube</strong></a>, che viene costantemente aggiornato.</p><p data-w="103" data-c="2640">Da computer si può usare tramite la <a href="https://music.youtube.com/" rel="nofollow" target="_blank">versione Web</a>, mentre da smartphone e tablet è fruibile mediante l’app per <a href="https://play.google.com/store/apps/details?id=com.google.android.apps.youtube.music" rel="nofollow" target="_blank">Android</a> e <a href="https://apps.apple.com/it/app/youtube-music/id1017492454" rel="nofollow" target="_blank">iOS/iPadOS</a>. Il download dei brani, però, è cosa fattibile solo da mobile. È gratis, ma per il salvataggio offline della musica e per evitare l’ascolto delle pubblicità occorre sottoscrivere l’abbonamento alla versione Premium (che costa 9,99 euro/mese individualmente, 14,99 euro/mese scegliendo il piano famiglia utilizzabile da 6 persone e 4,99 euro/mese nel caso del piano riservato agli studenti), fruibile gratuitamente per un arco di tempo limitato. Per tutti i dettagli del caso, ti rimando alla lettura della mia <a href="https://www.aranzulla.it/youtube-music-che-cose-e-come-funziona-1065192.html">guida specifica sul tema</a>.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>