<header id="pageContentHead"><h1>Come usare FL Studio</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="68" data-c="68">Hai sempre avuto una passione molto forte per la musica e, da qualche tempo, senti il desiderio di creare qualcosa di concreto, che possa essere un brano musicale o un tuo personale mix di canzoni. Cercando informazioni in merito, hai scoperto che tutte queste cose si possono fare grazie al software <strong>FL Studio</strong>, e ora, dunque, non vedi l'ora di approfondire l'argomento e capire come utilizzarlo al meglio.</p><p data-w="98" data-c="166">Per tua informazione, FL Studio è una DAW (Digital Audio Workstation) semi-professionale, disponibile sia per Windows che per macOS (ma anche per le piattaforme mobili Android e iOS/iPadOS), che permette di creare brani musicali da zero grazie a una moltitudine di campioni audio e strumenti virtuali integrati, nonché alle sue funzioni di registrazione audio e MIDI, ma anche di effettuare veri e propri mix partendo da tracce già esistenti. Inoltre, sarai senz'altro lieto di sapere che è possibile usufruire di una sua versione di prova gratuita senza limiti di tempo che, però, prevede alcuni vincoli di impiego.</p><p data-w="88" data-c="254">Come dici? Ho catturato la tua attenzione e ora non vedi l'ora di capire <strong>come usare FL Studio</strong> per dare completo sfogo alla tua creatività? Allora non devi fare altro che continuare a leggere questa guida: nelle righe a venire, infatti, ti illustrerò come sfruttare questo software per iniziare a fare musica fin da subito. Sono sicuro che, con un po' di sana pratica, riuscirai presto a ottenere risultati stupefacenti! Pronto per cominciare? Perfetto, in tal caso a me non resta che augurarti buona lettura e buon divertimento!</p><div id="ad-in-article-0" class="banner"></div><h2 data-w="1" data-c="255">Indice</h2><ul data-w="27" data-c="282"><li><a href="#versione-free">Come usare FL Studio gratis</a><ul><li><a href="#registrazione">Come usare FL Studio per registrare</a></li><li><a href="#piano-roll">Come usare piano roll FL Studio</a></li><li><a href="#mixer">FL Studio: come usare mixer</a></li></ul></li><li><a href="#kmixer">Come usare app FL Studio</a></li></ul><p data-w="0" data-c="282"><a name="versione-free"></a></p><h2 data-w="5" data-c="287">Come usare FL Studio gratis</h2><p data-w="0" data-c="287"><img fetchpriority="high" decoding="async" src="https://www.aranzulla.it/wp-content/contenuti/2024/03/397f7d66.jpg" alt="pagina di download fl studio gratis" width="610" height="339" class="alignnone size-full wp-image-1607628"></p><p data-w="35" data-c="322">Leggendo l'introduzione sei rimasto colpito dal fatto che il software in oggetto sia disponibile in una <strong>versione free</strong>, e ora vorresti saperne di più su <strong>come usare FL Studio gratis?</strong> Nessun problema, ti accontento sùbito.</p><p data-w="80" data-c="402">Innanzitutto, devi sapere che tale versione permette di avere accesso <strong>illimitato</strong> a ogni funzionalità e plugin previsto da quella completa. Tuttavia, anche se questa non prevede una scadenza, tieni conto che non avrai più modo di accedere nuovamente a un progetto, anche se questo è stato salvato, una volta chiuso il programma. Dovrai quindi <strong>mantenere la sessione di lavoro attiva</strong> per tutto il tempo necessario al suo completamento per poter poi esportare il brano o il mix nel formato finale.</p><p data-w="49" data-c="451">Per superare tale limitazione, è necessario acquistare una delle <strong>edizioni a pagamento</strong>, con costi a partire da <strong>99 euro una tantum</strong> per quella base, denominata <strong>Fruity Edition</strong>, la quale, però, non permette di importare o registrare audio, e di conseguenza non non integra nemmeno il tool di audio editing Edison.</p><p data-w="57" data-c="508">Le altre versioni disponibili sono la <strong>Producer</strong> (a <strong>249 euro</strong>), che integra tutte le funzioni per la produzione musicale inclusa la registrazione audio, la <strong>Signature</strong> (a <strong>349 euro</strong>), che aggiunge ulteriori plugin, e la <strong>All Plugins Edition</strong> (a <strong>599 euro</strong>), la quale, come puoi facilmente intuire dal suo nome, permette di avvalersi di tutti i plugin disponibili al momento dell'acquisto.</p><p data-w="38" data-c="546">Fatte queste opportune premesse, se desideri comunque scaricare la <strong>versione gratuita</strong> per provare tutte le funzionalità, per cominciare verifica di essere in possesso dei <strong>requisiti minimi</strong> previsti dal software in questione, che per comodità di riporto di seguito.</p><ul data-w="39" data-c="585"><li><strong>Windows 10 o versioni successive</strong> per PC Windows, <strong>macOS 10.13.6 o versioni successive</strong> per <strong><a href="https://www.aranzulla.it/quale-mac-comprare-362719.html">Mac</a></strong>.</li><li>almeno <strong>4 GB</strong> di spazio disponibile</li><li>almeno <strong>4 GB di RAM</strong></li><li>Processore <strong>Intel</strong> o <strong>AMD</strong> per PC Windows (ARM non è supportato), <strong>Intel</strong> e <strong>Apple Silicon</strong> per Mac.</li></ul><p data-w="36" data-c="621">Una volta fatto ciò, collegati a <a href="https://www.image-line.com/fl-studio-download/" rel="nofollow" target="_blank">questa pagina del sito ufficiale di FL Studio</a> e premi il pulsante <strong>Download FL Studio</strong> ivi presente: ti verrà automaticamente proposta la versione compatibile con il sistema operativo in uso.</p><p data-w="48" data-c="669">Al termine del download, procedi all'<strong>installazione</strong> aprendo il file appena ottenuto e seguendo le indicazioni su schermo. Si tratta di una procedura piuttosto semplice, ma se riscontri difficoltà nella sua esecuzione puoi tranquillamente fare riferimento a questa mia guida interamente dedicata a <a href="https://www.aranzulla.it/come-scaricare-fl-studio-gratis-1191605.html">come scaricare FL Studio gratis</a>.</p><p data-w="36" data-c="705">Al primo avvio, premi sul pulsante <strong>Continue trial</strong> per proseguire l'utilizzo gratuito del software, in modo da accedere direttamente alla sua interfaccia, particolarmente elaborata e ricca di funzionalità, e attendi l'eventuale caricamento del progetto di esempio.</p><p data-w="0" data-c="705"><img decoding="async" src="https://www.aranzulla.it/wp-content/contenuti/2024/03/f92f5e6d.jpg" alt="interfaccia FL Studio" width="610" height="324" class="alignnone size-full wp-image-1607629"></p><p data-w="56" data-c="761">La parte alta della schermata ospita il <strong>menu principale</strong> (a sinistra), nonché la <strong>toolbar</strong> con i comandi del player e diversi strumenti di editing: per capire a cosa fanno riferimento le relative <strong>icone</strong>, passaci sopra con il cursore e leggi la scritta che compare nel riquadro di sinistra, dove troverai anche la corrispondente <strong>scorciatoia da tastiera</strong>.</p><p data-w="38" data-c="799">Il pannello verticale di sinistra rappresenta il cosiddetto <strong>browser</strong>, ovvero la sezione del programma che consente all'utente di navigare all'interno della <strong>libreria</strong> del software e gestire i file audio, plugin, tracce MIDI e altre tipologie di contenuti multimediali.</p><p data-w="53" data-c="852">L'area centrale permette di visualizzare vari elementi essenziali per la progettazione musicale, come la <strong>playlist</strong> dell'arrangiamento, ovvero la disposizione verticale delle tracce che compongono il brano, il <strong>mixer</strong>, il <strong>piano roll</strong> (l'editor delle note) o il <strong>channel rack</strong>. Se non li visualizzi, dunque, potrai facilmente aprirli cliccando sulla relativa icona presente nella toolbar.</p><p data-w="46" data-c="898">A questo punto, se vuoi sapere <strong>come usare scheda audio FL Studio</strong>, verificando ossia che la componente hardware in questione sia stata correttamente risconosciuta e impostata dal sistema, clicca sul menu <strong>Options</strong> situato in alto a sinistra e premi la voce <strong>General Settings</strong> dal menu contestuale.</p><p data-w="0" data-c="898"><img decoding="async" src="https://www.aranzulla.it/wp-content/contenuti/2024/03/72921f0a.jpg" alt="impostazione scheda audio fl studio" width="610" height="306" class="alignnone size-full wp-image-1607630"></p><p data-w="46" data-c="944">A seguire, seleziona la scheda <strong>Audio</strong> nella nuova finestra apertasi, dododiché individua tramite il menu a tendina <strong>Device</strong> collocato in alto il dispositivo che intendi utilizzare con FL Studio. Ovviamente, questo dovrà risultare già opportunamente <a href="https://www.aranzulla.it/come-collegare-scheda-audio-al-pc-1276979.html">collegato al computer</a>, e dovranno esser stati installati i relativi <a href="https://www.aranzulla.it/come-installare-i-driver-1245279.html#chapter2">driver</a>.</p><p data-w="41" data-c="985">Esegui la medesima operazione nella scheda <strong>MIDI</strong> per selezionare un eventuale <a href="https://www.aranzulla.it/migliori-tastiere-midi-guida-allacquisto-1262926.html">controller</a> da utilizzare per la registrazione di uno strumento virtuale su FL Studio. In questo caso, sarà necessario premere sul pulsante <strong>Enable</strong> e selezionare il dispositivo dal menu <strong>Controller type</strong>.</p><p data-w="0" data-c="985"><a name="registrazione"></a></p><h3 data-w="6" data-c="991">Come usare FL Studio per registrare</h3><p data-w="0" data-c="991"><img loading="lazy" decoding="async" src="https://www.aranzulla.it/wp-content/contenuti/2024/03/baabc6af.jpg" alt="registrazione audio fl studio" width="610" height="325" class="alignnone size-full wp-image-1607631"></p><p data-w="61" data-c="1052">Ora che hai preso confidenza con l'interfaccia della DAW e hai correttamente impostato la scheda audio, vediamo insieme <strong>come usare FL Studio per registrare</strong> nuovi brani da zero. Per cominciare, se desideri ad esempio acquisire dell'<strong>audio</strong> da una sorgente esterna, apri la finestra del <strong>mixer</strong>. Se non la visualizzi, premi il simbolo delle <strong>levette verticali</strong> presente nella toolbar in alto.</p><p data-w="67" data-c="1119">A seguire, seleziona con un clic uno dei <strong>canali</strong> ivi presenti, come <strong>Insert1</strong>, e recati nel relativo pannello delle impostazioni che si trova in alto a destra. Qui, premi sulla voce <strong>Ext</strong> e seleziona uno dei canali <strong>mono</strong> o <strong>stereo</strong> della scheda audio corrispondente all'ingresso dello strumento o del microfono che desideri utilizzare. Così facendo, visualizzerai il segnale audio in ingresso nel corrispondente indicatore <strong>meter</strong> del mixer.</p><p data-w="81" data-c="1200">Una volta fatto ciò, imposta i <strong>BPM</strong> (Battiti Per Minuto) come preferisci utilizzando l'apposita funzione collocata nella toolbar e attiva il <strong>metronomo</strong> cliccando sulla relativa icona a fianco. Seleziona poi la modalità <strong>Song</strong> nella sezione dei comandi del player, quindi premi il <strong>pulsante rosso</strong> per la registrazione e scegli l'opzione <strong>Audio, into the playlist as an audio clip</strong> nella nuova finestra apertasi, in modo da avviare l'acquisizione del sonoro. Al termine, premi il bottone di stop (il <strong>quadrato nero</strong>) per interromperla.</p><p data-w="0" data-c="1200"><img loading="lazy" decoding="async" src="https://www.aranzulla.it/wp-content/contenuti/2024/03/6146d66e.jpg" alt="registrazione MIDI su FL Studio" width="610" height="354" class="alignnone size-full wp-image-1607635"></p><p data-w="62" data-c="1262">Se desideri registrare <strong>MIDI</strong> con un'apposita <a href="https://www.aranzulla.it/migliori-tastiere-midi-guida-allacquisto-1262926.html">tastiera</a> collegata al computer, apri invece la finestra <strong>Channel Rack</strong> (corrispondente all'icona dei <strong>tre rettangoli grandi affiancati da tre più piccoli</strong>) e premi il simbolo <strong>[+]</strong> posto in basso, dopodiché seleziona uno <strong>strumento virtuale</strong> (ad esempio un synth) a tua scelta fra quelli disponibili nella libreria che ti viene mostrata, in modo da aprire la relativa interfaccia.</p><p data-w="47" data-c="1309">Tramite quest'ultima potrai impostare il suono a tuo piacimento, scegliendo uno degli eventuali <strong>preset</strong> integrati o intervenendo sui vari <strong>parametri</strong>. Se vuoi integrare nuovi <strong><a href="https://www.aranzulla.it/migliori-plugin-fl-studio-1268976.html">plugin</a></strong>, dai un'occhiata alla mia guida che ti ho appena linkato, ed eventualmente anche al tutorial su <a href="https://www.aranzulla.it/come-installare-vst-su-fl-studio-1211823.html">come installare VST su FL Studio</a>.</p><p data-w="49" data-c="1358">A seguire, <strong>assegna allo strumento un canale del mixer</strong> agendo sul corrispondente riquadro del Channel rack, posto alla sinistra del suo nome. Ti basta passarci sopra e, mantenendo premuto il tasto sinistro del mouse, trascinare il cursore verso il basso o l'alto, finché non viene visualizzato il valore desiderato.</p><p data-w="39" data-c="1397">A questo punto, attiva la modalità registrazione premendo sul simbolo del <strong>pallino rosso</strong> come ti ho mostrato in un paragrafo precedente, scegliendo però stavolta l'opzione <strong>Notes and automation</strong>, e premi in aggiunta sul bottone ▶︎ per avviare l'acquisizione delle note.</p><p data-w="30" data-c="1427">Un altro modo di creare tracce consiste nel trascinare uno degli elementi presenti nella <strong>libreria</strong> direttamente sull'area della <strong>playlist</strong>, in modo da generare automaticamente il relativo <strong>canale</strong> sul Channel rack.</p><p data-w="64" data-c="1491">Le possibilità offerte da questa DAW sono davvero tantissime, e a tal proposito ho realizzato dei tutorial dedicati a diverse tipologie di operazioni: se, ad esempio, sei interessato a capire <a href="https://www.aranzulla.it/come-fare-beat-su-fl-studio-1282656.html#come-fare">come creare un beat su FL Studio</a>, oppure sei desideroso di apprendere in che modo è possibile <a href="https://www.aranzulla.it/come-campionare-con-fl-studio-1258162.html">campionare dei suoni</a>, ti raccomando di leggere le guide di cui ti ho appena fornito il link.</p><p data-w="0" data-c="1491"><a name="piano-roll"></a></p><h3 data-w="6" data-c="1497">Come usare piano roll FL Studio</h3><p data-w="0" data-c="1497"><img loading="lazy" decoding="async" src="https://www.aranzulla.it/wp-content/contenuti/2024/03/ccc47370.jpg" alt="finestra piano roll FL Studio" width="610" height="355" class="alignnone size-full wp-image-1607636"></p><p data-w="59" data-c="1556">Se vuoi apprendere <strong>come usare piano roll FL Studio</strong>, in quanto, dopo aver registrato una traccia <strong>MIDI</strong>, vorresti poterla editare e correggere, ti accontento sùbito. In sostanza, la funzionalità in questione consente di accedere a una <strong>griglia</strong> nella quale l'asse orizzontale rappresenta il tempo, mentre l'asse verticale definisce l'altezza delle note, corrispondenti ai tasti del <strong>pianoforte</strong> posizionato sulla sinistra.</p><p data-w="35" data-c="1591">Le note di una registrazione MIDI vengono quindi visualizzate come dei <strong>rettangoli</strong>, i quali possono essere <strong>modificati</strong> in vari modi, <strong>cancellati</strong> o <strong>spostati</strong>. Per accedere al piano roll, fai <strong>doppio clic</strong> sulla <strong>traccia</strong> da editare.</p><p data-w="47" data-c="1638">Se, invece, desideri creare una traccia da zero disegnando una a una le note, seleziona lo strumento che desideri utilizzare nel <strong>Channel rack</strong> (come ti ho mostrato nel capitolo precedente), dopodiché premi il pulsante con l'icona di un <strong>piano e dei quadratini a fianco</strong>, collocato nella toolbar.</p><p data-w="69" data-c="1707">Ora, per applicare nuove note sulla griglia, seleziona lo strumento <strong>matita</strong> nella barra degli strumenti del piano roll posta in alto e fai clic in corrispondenza della posizione desiderata. Per allungarla o accorciarla, devi semplicemente recarti sul <strong>bordo</strong> della stessa: non appena visualizzi il simbolo di una <strong>freccia a due punte</strong>, tenendo premuto il tasto sinistro del mouse e spostandoti verso destra o sinistra potrai definire la sua estensione.</p><p data-w="42" data-c="1749">Posizionandoti sopra la nota, il cursore diventerà a forma di <strong>croce</strong>: in questa modalità ti sarà possibile <strong>spostare</strong> la nota per trascinamento in una qualsiasi altra posizione della griglia. Per <strong>cancellare</strong> un elemento, invece, dovrai fare semplicemente <strong>clic destro</strong> su di esso.</p><p data-w="57" data-c="1806">Il piano roll permette anche di intervenire su una <strong>selezione di note</strong>, in modo da modificarle contemporaneamente nello stesso modo. Ti basterà utilizzare lo strumento <strong>Seleziona</strong> che trovi sempre in alto (è quello con il simbolo di un <strong>quadrato</strong>), e disegnare poi un'area che comprenda tutte le note alle quali intendi apportare dei cambiamenti in maniera simultanea.</p><p data-w="34" data-c="1840">Così facendo, potrai ad esempio <strong>copiare e incollare</strong> la selezione per replicarla, oppure, premendo nuovamente sul simbolo della <strong>matita</strong>, apportare le varie tipologie di modifica esposte poc'anzi a ciascun evento con una sola operazione.</p><p data-w="39" data-c="1879">Se hai delle conoscenze di notazione musicale, potrai anche generare direttamente degli <strong>accordi</strong> premendo sul simbolo del <strong>cerchio con all'interno delle righe</strong>, selezionando poi una delle tipologie di accordi proposte nel menu contestuale, e cliccando infine sulla posizione desiderata.</p><p data-w="28" data-c="1907">Pigiando sull'icona della <strong>chiave inglese</strong>, invece, avrai modo di accedere a ulteriori utili strumenti, come quello che permette di <strong>quantizzare</strong> (ovvero allineare rispetto al tempo prestabilito) le note.</p><p data-w="54" data-c="1961">Infine, qualora volessi rendere più naturale l'esecuzione, potrai agire sul parametro della <strong>velocity</strong> (ovvero l'intensità del suono), riportato in un'area separata collocata appena al di sotto rispetto a quella delle note. Qui, dunque, avrai modo di diminuire o alzare tale valore intervenendo sulla <strong>linea</strong> corrispondente alla nota, trascinandola verso l'alto o verso il basso.</p><p data-w="0" data-c="1961"><a name="mixer"></a></p><h3 data-w="5" data-c="1966">FL Studio: come usare mixer</h3><p data-w="0" data-c="1966"><img loading="lazy" decoding="async" src="https://www.aranzulla.it/wp-content/contenuti/2024/03/c5d87993.jpg" alt="finestra mixer FL Studio" width="610" height="323" class="alignnone size-full wp-image-1607642"></p><p data-w="36" data-c="2002">Il <strong>mixer</strong> è un elemento essenziale in FL Studio, grazie al quale è possibile mescolare e modificare i livelli audio di diverse tracce all'interno del progetto. Per visualizzarlo, premi il simbolo dei <strong>selettori</strong> presenti nella toolbar.</p><p data-w="64" data-c="2066">La sua interfaccia è composta sostanzialmente da due aree: a sinistra trovi il livello dinamico della traccia corrente (<strong>Current</strong>) attualmente selezionata, quella del <strong>Master</strong> (il canale che raggruppa tutti gli output del mixer), nonché dei singoli canali <strong>Insert</strong>, sia quelli liberi, sia quelli che avrai già associato ai vari strumenti presenti nel Channel rack. A destra, invece, è presente un pannello dedicato agli <strong>effetti</strong>.</p><p data-w="55" data-c="2121">Agendo sui relativi cursori e potenziometri del canale selezionato, dunque, potrai modificare il volume e le altre caratteristiche del suono, mentre facendo <strong>clic destro</strong> sulla rispettiva intestazione e selezionando dal menu contestuale l'opzione <strong>Rename, color and icon</strong>, avrai modo di attribuirgli un nuovo nome e delle caratteristiche grafiche in grado di renderlo più facilmente riconoscibile</p><p data-w="60" data-c="2181">Il mixer è indispensabile anche al fine di effettuare l'<strong>associazione di un effetto a un canale</strong>: per farlo, occorre selezionare dapprima l'<strong>insert</strong>, cliccare poi su uno <strong>slot</strong> libero nel pannello di destra, e scegliere uno dei <strong>preset</strong> proposti nel menu contestuale. In questo modo si aprirà la relativa interfaccia, grazie alla quale sarà possibile definire i rispettivi parametri.</p><p data-w="39" data-c="2220">Quando viene assegnato un canale a uno strumento nel Channel rack (in un <a href="#registrazione">capitolo precedente</a> relativo alla registrazione ti ho mostrato la procedura), noterai che questo viene automaticamente collegato al Master tramite una <strong>linea</strong> visibile nella parte bassa dell'interfaccia.</p><p data-w="36" data-c="2256">Tuttavia, è possibile modificare questa impostazione ed effettuare diverse personalizzazioni, creando ad esempio dei <strong>gruppi di canali</strong> (o <strong>bus</strong>) da reindirizzare verso un insert differente rispetto al Master, al quale è stato magari assegnato un <strong>effetto</strong>.</p><p data-w="46" data-c="2302">Per farlo, ti basta cliccare sul simbolo della <strong>freccia</strong> posto sotto al selettore del <strong>Master</strong>, in modo da scollegare singolarmente i vari canali interessati. Una volta fatto ciò, dovrai cliccare sulla <strong>freccia</strong> corrispondente al <strong>canale di destinazione</strong> per instaurare il collegamento con i vari insert prescelti.</p><p data-w="59" data-c="2361">In questo modo si organizza meglio il missaggio e, soprattutto, si evita di applicare lo stesso effetto a ogni traccia che ne necessita, con conseguente risparmio delle risorse messe a disposizione dalla CPU. Dovrai poi solo assicurarti che il canale di destinazione degli insert al quale è stato assegnato l'effetto esegua a sua volta la <strong>send</strong> verso il Master.</p><p data-w="0" data-c="2361"><a name="kmixer"></a></p><h2 data-w="5" data-c="2366">Come usare app FL Studio</h2><p data-w="0" data-c="2366"><img loading="lazy" decoding="async" src="https://www.aranzulla.it/wp-content/contenuti/2024/03/df8128fe.jpg" alt="interfaccia FL Studio Mobile" width="610" height="343" class="alignnone size-full wp-image-1607643"></p><p data-w="93" data-c="2459">Lavori in mobilità con smartphone e tablet e, dunque, avresti bisogno di una versione del software adatta a questa esigenza? Allora credo proprio che <strong>FL Studio Mobile</strong> sia la soluzione adatta a te: di fatto, si tratta della “controparte” mobile del programma che hai appena avuto modo di conoscere, disponibile per <a href="https://play.google.com/store/apps/details?id=com.imageline.FLM" rel="nofollow" target="_blank"><strong>Android</strong></a> al prezzo di <strong>14,90€</strong> (la trovi anche su <a href="https://www.aranzulla.it/come-installare-app-su-huawei-1210515.html">store alternativi</a>), e per <a href="https://apps.apple.com/it/app/fl-studio-mobile/id432850619" rel="nofollow" target="_blank"><strong>iOS/iPadOS</strong></a> al prezzo di <strong>14.99€</strong>. Tutte le versioni dell'app offrono un parco di campioni e plugin di base, che può essere arricchito previo acquisto in-app di contenuti aggiuntivi.</p><p data-w="51" data-c="2510">Ad ogni modo, dopo aver acquistato, <a href="https://www.aranzulla.it/come-scaricare-app-927964.html#come-scaricare-app-su-smartphone-e-tablet">scaricato</a> e avviato l'app, avrai la possibilità di visualizzare un breve <strong>tutorial</strong> iniziale dimostrativo. Successivamente, potrai importare un brano già pronto da utilizzare come “guida”, selezionabile con un tap dal pannello mostrato a video, oppure saltare questo passaggio toccando una parte vuota della schermata dell'app.</p><p data-w="48" data-c="2558">Concettualmente, il funzionamento di FL Studio Mobile è molto simile a quanto visto per il computer, tuttavia vi è una certa differenza per quanto riguarda le dinamiche: ad esempio, puoi <strong>aggiungere un canale</strong> facendo tap sul pulsante <strong>[+]</strong> collocato al centro della schermata, selezionando poi uno dei <strong>template</strong> proposti.</p><p data-w="27" data-c="2585">Per accedere al menu che permette di <strong>tagliare</strong>, <strong>copiare</strong>, <strong>incollare</strong> o <strong>eliminare</strong> un campione, invece, ti basterà effettuare un <strong>tap prolungato</strong> sul relativo indicatore situato sulla traccia.</p><p data-w="35" data-c="2620">All'occorrenza, potrai accedere alle opzioni di <strong>equalizzazione</strong> (pan, output, guadagno e così via) toccando il simbolo dei <strong>selettori</strong> collocato in basso a sinistra, e visualizzare il <strong>piano roll</strong> con un <strong>doppio tap</strong> sulla traccia MIDI.</p><p data-w="39" data-c="2659">Infine, completato il lavoro, dovrai pigiare sul pulsante a forma di <strong>fragola</strong> collocato nell'angolo in alto a destra per accedere alle funzioni di <strong>salvataggio</strong> e a quelle utili per la creazione di un nuovo progetto, nonché alle <strong>impostazioni</strong> dell'app.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>