<header id="pageContentHead"><h1>Come connettere cuffie Bluetooth</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="72" data-c="72">Dopo lunghe e attente riflessioni, sei giunto alla conclusione che è arrivato il momento di “mandare in pensione” le tue vecchie cuffie col cavo ed entrare, finalmente, nel mondo delle <strong>cuffie Bluetooth</strong>. Beh, devo dirlo, hai preso davvero un’ottima decisone! Le cuffie Bluetooth, infatti, rappresentano una soluzione molto pratica che consente di potersi allontanare dal dispositivo al quale si è connessi senza troppi problemi (entro un raggio prestabilito, di solito di 10 metri).</p><p data-w="59" data-c="131">Essendo la prima volta che ti appresti a utilizzare questo tipo particolare di cuffie, però, stai cercando di capire bene come connetterle ai tuoi dispositivi per poterle usare a dovere. Ho indovinato, vero? Allora non preoccuparti, sono qui proprio per aiutarti. Continuando nella lettura di questa guida, infatti, ti mostrerò <strong>come connettere cuffie bluetooth</strong>, indipendentemente dal dispositivo che possiedi.</p><p data-w="96" data-c="227">Entrando più nel dettaglio, nei prossimi paragrafi ti mostrerò come connettere le cuffie Bluetooth allo smartphone, al tablet, al PC e ad altri dispositivi, come la TV e le console di gioco, al di là delle marche e dei sistemi operativi. Come dici? Non vedi l’ora di cominciare? Allora mettiti bello comodo e leggi attentamente quanto sto per dirti. Una volta giunto alla fine della lettura, sono sicuro che rimarrai sorpreso dalla semplicità della procedura e dalla facilità di utilizzo delle tue nuove cuffie. Detto questo, non mi resta che augurarti buona lettura e buon divertimento!</p><div id="ad-in-article-0" class="banner"></div><h2 data-w="1" data-c="228">Indice</h2><ul data-w="62" data-c="290"><li><a href="#chapter1">Come connettere cuffie Bluetooth a smartphone e tablet</a><ul><li><a href="#chapter2">Come connettere cuffie Bluetooth ad Android</a></li><li><a href="#chapter3">Come connettere cuffie Bluetooth ad iPhone</a></li></ul></li><li><a href="#chapter4">Come connettere cuffie Bluetooth al PC</a><ul><li><a href="#chapter5">Come connettere cuffie Bluetooth a Windows</a></li><li><a href="#chapter6">Come connettere cuffie Bluetooth a Mac</a></li></ul></li><li><a href="#chapter7">Come connettere cuffie Bluetooth alla TV</a></li><li><a href="#chapter8">Come connettere cuffie Bluetooth alle console</a><ul><li><a href="#chapter9">Come connettere cuffie Bluetooth alla PS4</a></li><li><a href="#chapter10">Come connettere cuffie Bluetooth alla Xbox</a></li></ul></li></ul><p data-w="0" data-c="290"><a name="chapter1"></a></p><h2 data-w="8" data-c="298">Come connettere cuffie Bluetooth a smartphone e tablet</h2><p data-w="0" data-c="298"><img fetchpriority="high" decoding="async" src="https://www.aranzulla.it/wp-content/contenuti/2020/08/c2dc2e11.jpg" alt="Connettere cuffie Bluetooth smartphone/tablet" width="610" height="407" class="alignnone size-full wp-image-1224961"></p><p data-w="66" data-c="364">Hai acquistato il tuo primo paio di <strong>cuffie Bluetooth</strong> per utilizzarle insieme al tuo smartphone o al tuo tablet (se, invece, devi ancora acquistarle ti consiglio di dare un’occhiata a <a href="https://www.aranzulla.it/migliori-cuffie-bluetooth-guida-allacquisto-986230.html">questa guida all’acquisto</a>)? Allora sono felice di dirti che puoi connetterle ai tuoi dispositivi tramite una procedura davvero semplice, che potrai portare a termine nel giro di pochi minuti. Trovi spiegato tutto in dettaglio qui sotto.</p><p data-w="95" data-c="459"><strong>Nota bene:</strong> una volta effettuata la prima connessione, accendendo le cuffie Bluetooth, se queste si trovano nel raggio d’azione dello smartphone o del tablet, la connessione tra i dispositivi sarà automatica. Ciò invece non avverrà se prima hai connesso le cuffie ad altri device (alcune cuffie supportano il salvataggio di più profili hardware e lo “switch” rapido da un dispositivo all’altro tramite appositi tasti): in questo caso, per ripristinare l’associazione, dovrai accendere le cuffie, recarti nel menu del Bluetooth sul dispositivo al quale vuoi connetterle e selezionare il loro nome. Chiarito anche questo, passiamo all’azione.</p><p data-w="0" data-c="459"><a name="chapter2"></a></p><h3 data-w="6" data-c="465">Come connettere cuffie Bluetooth ad Android</h3><p data-w="0" data-c="465"><img decoding="async" src="https://www.aranzulla.it/wp-content/contenuti/2020/08/9699cd83.jpg" alt="Connettere cuffie Bluetooth Android" width="610" height="542" class="alignnone size-full wp-image-1224962"></p><p data-w="66" data-c="531">Se vuoi scoprire <strong>come connettere le cuffie Bluetooth al tuo smartphone o tablet Android</strong>, segui le indicazioni riportate qui di seguito. La procedura è applicabile a tutti i dispositivi Android. Se, dunque, ti stai chiedendo <strong>come connettere cuffie Bluetooth a Huawei</strong>, <strong>come connettere cuffie Bluetooth a Samsung</strong> o <strong>come connettere cuffie Bluetooth a Xiaomi</strong> o qualsiasi altra marca, sappi che devi procedere sempre allo stesso modo.</p><p data-w="52" data-c="583">Come prima cosa, devi <strong>attivare il Bluetooth</strong>: per farlo, sblocca il tuo dispositivo, fai tap sull’icona delle <strong>Impostazioni</strong> (l’icona dell’ingranaggio che si trova in Home screen o nel drawer delle app), premi sull’opzione <strong>Bluetooth</strong> e, come ultima cosa, sposta su <strong>ON</strong> la levetta posta proprio in corrispondenza della voce dedicata al Bluetooth.</p><p data-w="58" data-c="641">Adesso puoi connettere le cuffie Bluetooth allo smartphone o al tablet attivando la <strong>modalità di pairing</strong> (cioè la modalità di abbinamento) su queste ultime: la procedura in questione può variare da modello a modello, ma di solito basta tenere premuto il <strong>tasto di accensione</strong> per qualche secondo o premere una <strong>combinazione di tasti</strong> indicata nel libretto di istruzioni.</p><p data-w="30" data-c="671">Per essere sicuro che tutto stia procedendo nella maniera corretta, controlla le presenza di una <strong>spia LED lampeggiante</strong> e/o nota se senti un <strong>segnale acustico</strong> che dice, appunto, “pairing”.</p><p data-w="47" data-c="718">Ora non ti resta che affrontare l’ultimo step: creare il collegamento tra i due dispositivi. Per farlo, seleziona il <strong>nome delle cuffie</strong> comparso nel menu del Bluetooth sullo smartphone o del tablet e attendi qualche secondo: quando comparirà la scritta <strong>“Connesso”</strong>, la procedura sarà ultimata. Semplice, vero?</p><p data-w="0" data-c="718"><a name="chapter3"></a></p><h3 data-w="6" data-c="724">Come connettere cuffie Bluetooth ad iPhone</h3><p data-w="0" data-c="724"><img decoding="async" src="https://www.aranzulla.it/wp-content/contenuti/2020/08/8a05f92f.jpg" alt="connettere cuffie Bluetooth iPhone/iPad" width="610" height="542" class="alignnone size-full wp-image-1224963"></p><p data-w="26" data-c="750">Utilizzi un <strong>iPhone</strong> o desideri <strong>collegare le cuffie Bluetooth al tuo iPad</strong>? Allora, puoi sincronizzare le cuffie su entrambi i dispositivi, servendoti della stessa semplice procedura.</p><p data-w="46" data-c="796">Per riuscirci, quindi, <strong>attiva il Bluetooth</strong> sul tuo dispositivo facendo tap sull’icona delle <strong>Impostazioni</strong> (contrassegnata dal simbolo di un ingranaggio) e premi sull’opzione <strong>Bluetooth</strong>; dopodiché, nella nuova schermata che si è aperta, sposta la levetta relativa alla voce <strong>Bluetooth</strong> su <strong>ON</strong> e attendi che diventi verde.</p><p data-w="47" data-c="843">Una volta fatto ciò, attiva la <strong>modalità di pairing</strong> delle cuffie, tenendo premuto il <strong>tasto di accensione</strong> oppure utilizzando la <strong>combinazione di tasti</strong> indicata sul libretto di istruzioni e, quando vedrai un <strong>LED lampeggiante</strong> accendersi o sentirai un <strong>segnale acustico</strong> che dice “pairing”, passa allo step successivo.</p><p data-w="49" data-c="892">Con la modalità di pairing attiva, l’iPhone o l’iPad riconosceranno la presenza delle cuffie: Per connetterle, non ti resta che premere sul <strong>nome delle cuffie</strong> presente nel menu <strong>Bluetooth</strong> di iOS/iPadOS, sotto la voce <strong>Altri dispositivi</strong> e attendere per qualche secondo che la connessione vada a buon fine.</p><p data-w="54" data-c="946">Se hai acquistato un paio di <a href="https://www.aranzulla.it/cuffie-beats-guida-allacquisto-981782.html">cuffie a marchio Beats</a> (prodotte da Apple), grazie a uno speciale chip integrato nelle stesse, puoi eseguire l’abbinamento in maniera ancora più veloce: attiva la <strong>modalità di pairing</strong> delle cuffie (con le stesse modalità che ti ho indicato in precedenza) e avvicinale al dispositivo (senza bisogno di sbloccarlo).</p><p data-w="52" data-c="998">Dopodiché, rispondi affermativamente al messaggio che comprare sul display del tuo iPhone o <a href="https://www.aranzulla.it/quale-ipad-comprare-894862.html">iPad</a>, relativo all’abbinamento. Portando a termine questa semplice procedura, le cuffie non saranno connesse unicamente al dispositivo che hai appena abbinato, ma verranno associate a <strong>tutti i device Apple</strong> connessi tramite lo stesso <a href="https://www.aranzulla.it/come-creare-un-id-apple-28505.html"><strong>ID Apple</strong></a>. Piuttosto comodo, non trovi?</p><p data-w="0" data-c="998"><a name="chapter4"></a></p><h2 data-w="6" data-c="1004">Come connettere cuffie Bluetooth al PC</h2><p data-w="0" data-c="1004"><img loading="lazy" decoding="async" src="https://www.aranzulla.it/wp-content/contenuti/2020/08/f61f0bcf.jpg" alt="Connettere cuffie Bluetooth PC" width="610" height="342" class="alignnone size-full wp-image-1224964"></p><p data-w="66" data-c="1070">Scommetto che ti piacerebbe utilizzare le tue <strong>cuffie Bluetooth</strong>, oltre che con il telefono, anche con il tuo <strong>PC</strong> per poter ascoltare musica o guardare film e serie TV senza disturbare gli altri. Allora, in questo caso, puoi avvalerti della connessione Bluetooth del tuo computer <strong>Windows</strong> o del tuo <strong>Nac</strong> per collegare facilmente le cuffie e cominciare a utilizzarle, seguendo le procedure presenti nei prossimi paragrafi.</p><p data-w="66" data-c="1136">Attenzione, però: non tutti i PC dispongono di questa tecnologia integrata. Alcuni modelli di computer, specie quelli desktop, sono infatti sprovvisti di supporto Bluetooth. Ad ogni modo, non è nulla di cui preoccuparsi. Esistono, infatti, delle soluzioni semplici ed economiche per far fronte al problema: degli <strong>adattatori Bluetooth in formato chiavetta USB</strong> o formato <strong>scheda di espansione</strong> (più difficili da installare) che risolvono il problema brillantemente.</p><section data-w="12" data-c="1148">
<a href="https://www.amazon.it/dp/B07NQ5YGDW?tag=salvatore-aranzulla-21&amp;linkCode=ogi&amp;th=1&amp;psc=1&amp;ascsubtag=p%3A1224959%7Ct%3Abuybox" target="_blank" rel="nofollow noopener" class="AffLink bbox"><div class="buyBox">
<span class="productPic"><img decoding="async" src="https://m.media-amazon.com/images/I/31svd3TTsZL._SL75_.jpg"></span><div class="productData"><h5>Tp-Link Ub400 Adattatore Bluetooth Usb Dongle Bluetooth 4.0 Wireless, ...</h5><div class="price"></div>
<span class="button">Vedi offerta su Amazon</span></div></div>
</a></section><section data-w="17" data-c="1165">
<a href="https://www.amazon.it/dp/B07Y82HZV1?tag=salvatore-aranzulla-21&amp;linkCode=ogi&amp;th=1&amp;psc=1&amp;ascsubtag=p%3A1224959%7Ct%3Abuybox" target="_blank" rel="nofollow noopener" class="AffLink bbox"><div class="buyBox">
<span class="productPic"><img decoding="async" src="https://m.media-amazon.com/images/I/41crrjhNvIL._SL75_.jpg"></span><div class="productData"><h5>Ubit Scheda WiFi 6E Scheda di Rete 5400Mbp/s Adattatore Wireless PCI E...</h5><div class="price"></div>
<span class="button">Vedi offerta su Amazon</span></div></div>
</a></section><p data-w="17" data-c="1182">Per maggiori informazioni in merito, ti lascio alla mia guida su <a href="https://www.aranzulla.it/come-accendere-il-bluetooth-nel-pc-18873.html">come accendere il Bluetooth sul PC</a>.</p><p data-w="0" data-c="1182"><a name="chapter5"></a></p><h3 data-w="6" data-c="1188">Come connettere cuffie Bluetooth a Windows</h3><p data-w="0" data-c="1188"><img loading="lazy" decoding="async" src="https://www.aranzulla.it/wp-content/contenuti/2020/08/2db7d06.jpg" alt="Connettere cuffie Bluetooth Windows" width="610" height="383" class="alignnone size-full wp-image-1224965"></p><p data-w="89" data-c="1277"><strong>Connettere le cuffie Bluetooth a un PC Windows</strong> è un’operazione piuttosto semplice che puoi portare a termine compiendo pochi passaggi. Innanzitutto, devi <strong>accendere il Bluetooth</strong> del PC, cosa che puoi fare in due diversi modi: tramite il <strong>tasto Bluetooth</strong> presente sulla tastiera (quello con sopra una “B” stilizzata, in alcuni casi da premere in contemporanea con il tasto <strong>Fn</strong> per farlo funzionare correttamente) e attendendo poi la comparsa di una <strong>spia luminosa</strong> o dell’<strong>icona del Bluetooth</strong> nell’<strong>area di notifica</strong> di Windows, oppure tramite le <strong>Impostazioni</strong> di Windows.</p><p data-w="72" data-c="1349">Se il modello del tuo PC non possiede il tasto Bluetooth, procedi così: clicca sul pulsante <strong>Start</strong> (la bandierina di Windows) e premi sull’icona delle <strong>Impostazioni</strong> (quella rappresentata da un ingranaggio) presente nel menu che ti viene proposto. Ora, nella finestra apertasi, seleziona la voce <strong>Dispositivi</strong> e ancora, nella pagina sulla quale sei stato reindirizzato, clicca sulla voce <strong>Bluetooth e altri dispositivi</strong>. Infine, sposta su <strong>ON</strong> la levetta accanto alla voce <strong>Bluetooth</strong>.</p><p data-w="73" data-c="1422">Ora che il Bluetooth è attivo, non ti resta che abilitare la <strong>modalità di pairing</strong> (abbinamento) delle cuffie e collegare i due dispositivi. Per farlo, tieni premuto il <strong>tasto di accensione</strong> delle cuffie o serviti della <strong>combinazione di tasti</strong> da premere per attivare tale modalità, come indicato sul libretto di istruzioni. Dopodiché, controlla la presenza di un <strong>LED luminoso</strong> o di un <strong>segnale acustico</strong>, per essere certo che la modalità si sia attivata.</p><p data-w="69" data-c="1491">Una volta attiva, se hai scelto la prima modalità di accensione del Bluetooth, premi sull’icona del <strong>fumetto</strong> (nell’area di notifica, in basso a destra) e poi clicca il pulsante <strong>Connetti</strong> posto vicino al nome delle cuffie. Se hai agito tramite le <strong>Impostazioni</strong>, invece, nella pagina relativa all’accensione del Bluetooth devi premere sulla voce <strong>Aggiungi dispositivo Bluetooth o di altro tipo</strong>, quindi su <strong>Bluetooth</strong> e selezionare il nome delle <strong>cuffie</strong>.</p><p data-w="31" data-c="1522">Se, per effettuare la connessione, ti venisse chiesto di inserire un <strong>codice</strong>, digita nell’apposito spazio <strong>“0000”</strong> oppure controlla se c’è un codice differente da utilizzare all’interno del libretto di istruzioni delle cuffie.</p><p data-w="0" data-c="1522"><a name="chapter6"></a></p><h3 data-w="6" data-c="1528">Come connettere cuffie Bluetooth a Mac</h3><p data-w="0" data-c="1528"><img loading="lazy" decoding="async" src="https://www.aranzulla.it/wp-content/contenuti/2020/08/c7178f5d.jpg" alt="Connettere cuffie Bluetooth Mac" width="610" height="385" class="alignnone size-full wp-image-1224966"></p><p data-w="35" data-c="1563">Hai un <strong>Mac</strong> e ti stai chiedendo <strong>come connettere le cuffie Bluetooth</strong> a quest’ultimo? Allora segui questi semplici passaggi: attiva il Bluetooth, metti le cuffie in modalità di pairing (abbinamento) e collega i due dispositivi.</p><p data-w="37" data-c="1600">Per <strong>attivare il Bluetooth</strong>, accedi alle <strong>Preferenze di sistema</strong>, cliccando sulla relativa icona (quella rappresentata da un ingranaggio) all’interno della <strong>Barra Dock</strong>. Nella nuova finestra che si è aperta, seleziona l’opzione <strong>Bluetooth</strong> e premi il pulsante <strong>Attiva</strong>.</p><p data-w="61" data-c="1661">A questo punto, per abbinare le cuffie al computer, devi attivare la <strong>modalità di pairing</strong> (abbinamento) tenendo premuto per qualche secondo il <strong>tasto di accensione</strong> delle stesse o utilizzando la <strong>combinazione di tasti</strong> fornita dal produttore (controlla, quindi, il libretto di istruzioni). Dopo aver fatto ciò, attendi la comparsa di una <strong>spia LED</strong> lampeggiante oppure la riproduzione di un <strong>segnale acustico</strong>.</p><p data-w="56" data-c="1717">Poi, sempre nella finestra di <strong>Preferenze di sistema</strong> relativa al Bluetooth, vedrai comparire il <strong>nome delle cuffie</strong>: premi sul pulsante <strong>Connetti</strong> relativo a queste ultime, attendi qualche secondo che la connessione vada a buon fine e, se richiesto, inserisci il <strong>codice</strong> (digitando <strong>“0000”</strong> o controllando nel libretto di istruzioni, nel caso non dovesse essere il codice corretto).</p><p data-w="0" data-c="1717"><a name="chapter7"></a></p><h2 data-w="6" data-c="1723">Come connettere cuffie Bluetooth alla TV</h2><p data-w="0" data-c="1723"><img loading="lazy" decoding="async" src="https://www.aranzulla.it/wp-content/contenuti/2020/08/19f748ec.jpg" alt="Connettere cuffie Bluetooth TV" width="610" height="407" class="alignnone size-full wp-image-1224967"></p><p data-w="29" data-c="1752">Hai acquistato le tue <strong>cuffie Bluetooth</strong> per utilizzarle abbinate alla tua <strong>Smart TV</strong>? Allora, in tal caso, la procedura di connessione non è diversa da quelle descritte in precedenza.</p><p data-w="73" data-c="1825">Per effettuare le connessione, recati nel menu delle <strong>Impostazioni</strong> (contrassegnato, solitamente, da un ingranaggio), dopodiché, mediante l’uso delle frecce direzionali del telecomando, recati sulle voci relative all’<strong>Audio</strong> e al <strong>Bluetooth</strong> (potresti dover prima accedere al menu <strong>Tutte le impostazioni</strong>). I menu di ogni televisore sono differenti, quindi queste indicazioni potrebbero non rispecchiare al 100% quando da te visualizzato su schermo (anche se i passaggi da compiere sono, più o meno, sempre gli stessi).</p><p data-w="60" data-c="1885">Adesso, attiva la <strong>modalità di pairing</strong> sulle cuffie tenendo premuto per qualche secondo il <strong>tasto di accensione</strong> o la <strong>combinazione di tasti</strong> che puoi trovare all’interno del libretto di istruzioni. Quando la modalità di pairing sarà attiva, potrai avviare la ricerca dei dispositivi sulla tua smart TV premendo sul pulsante <strong>Selezione dispositivo</strong>, dando <strong>OK</strong> e attendendo il rilevamento delle cuffie.</p><p data-w="31" data-c="1916">Una volta che la TV avrà trovato le cuffie, premi sul <strong>nome</strong> di queste ultime comparso sullo schermo e schiaccia il pulsante <strong>OK</strong> del telecomando per completare la procedura di connessione.</p><p data-w="80" data-c="1996">Hai scoperto, a malincuore, che <strong>la tua TV non possiede il Bluetooth integrato</strong>? Allora, per connettere ugualmente le cuffie a quest’ultima, puoi avvalerti di un <strong>trasmettitore Bluetooth</strong> da collegare al <strong>jack da 3.5 mm</strong> della TV, utile per convertire il segnale audio che esce dal jack in un segnale Bluetooth. Per saperne di più, comunque, ti lascio alla mia guida su <a href="https://www.aranzulla.it/come-collegare-cuffie-bluetooth-alla-tv-1057907.html">come collegare le cuffie Bluetooth alla TV</a>, dove troverai tutte le informazioni necessarie per eseguire questo particolare tipo di collegamento.</p><p data-w="0" data-c="1996"><a name="chapter8"></a></p><h2 data-w="6" data-c="2002">Come connettere cuffie Bluetooth alle console</h2><p data-w="0" data-c="2002"><img loading="lazy" decoding="async" src="https://www.aranzulla.it/wp-content/contenuti/2020/08/ba021cd9.jpg" alt="Connettere cuffie Bluetooth console" width="610" height="406" class="alignnone size-full wp-image-1224968"></p><p data-w="62" data-c="2064">Le <strong>cuffie Bluetooth</strong>, oltre a tutti i dispositivi che ti ho indicato – smartphone, tablet, PC e TV – possono essere abbinate anche alle <strong>console di gioco</strong>, per godere di un’esperienza immersiva durante le sessioni di gaming. In questo caso, però, bisogna spesso ricorrere a soluzioni un po’ articolate, in quanto il collegamento diretto non è sempre supportato. Per maggiori dettagli, continua a leggere.</p><p data-w="0" data-c="2064"><a name="chapter9"></a></p><h3 data-w="6" data-c="2070">Come connettere cuffie Bluetooth alla PS4</h3><p data-w="0" data-c="2070"><img loading="lazy" decoding="async" src="https://www.aranzulla.it/wp-content/contenuti/2020/08/36f0e4ec.jpg" alt="Connettere cuffie Bluetooth PS4" width="610" height="458" class="alignnone size-full wp-image-1224969"></p><p data-w="32" data-c="2102"><strong>Connettere le cuffie Bluetooth alla PS4</strong> può sembrare una missione impossibile. Sono pochissimi, infatti, i modelli di tali cuffie che risultano essere compatibili (solo quelli con tecnologia Bluetooth 4.0 e il protocollo HSP).</p><p data-w="29" data-c="2131">Se quelle che possiedi non dispongono dei requisiti minimi per essere connesse con facilità, non disperare. Esiste comunque un modo per collegarle che consiste nell’acquistare un <strong>adattatore Bluetooth esterno</strong>.</p><p data-w="61" data-c="2192">Ora ti spiego meglio come utilizzarlo: una volta acquistato, collega l’adattatore alla <strong>porta USB</strong> della PlayStation 4 e inserisci l’adattatore per il microfono nell’<strong>entrata audio</strong> presente nel <strong>controller</strong>. Dopodiché, attiva la <strong>modalità pairing</strong> delle cuffie tramite il <strong>tasto di accensione</strong> o la <strong>combinazione di tasti</strong> necessaria (se non la conosci, o sei in dubbio, consulta il libretto di istruzioni delle cuffie).</p><p data-w="69" data-c="2261">A questo punto, recati nel menu dei dispositivi audio della PS4, seguendo il percorso <strong>Impostazioni &gt; Dispositivi &gt; Dispositivi audio</strong>, premi sulla voce <strong>Dispositivo di uscita</strong> e seleziona il <strong>nome delle cuffie</strong>. Sempre tramite lo stesso menu, se le cuffie sono dotate anche di microfono, seleziona la voce <strong>Dispositivo di ingresso</strong>, premi sul <strong>nome delle cuffie</strong> e <strong>regola il volume</strong> di entrata e di uscita, per godere di un suono migliore.</p><p data-w="27" data-c="2288">In caso di problemi, o per informazioni aggiuntive, ti lascio alla mia guida su <a href="https://www.aranzulla.it/come-collegare-le-cuffie-alla-ps4-1058075.html">come collegare le cuffie all PS4</a>, dove troverai tutte le informazioni che cerchi.</p><p data-w="0" data-c="2288"><a name="chapter10"></a></p><h3 data-w="6" data-c="2294">Come connettere cuffie Bluetooth alla Xbox</h3><p data-w="0" data-c="2294"><img loading="lazy" decoding="async" src="https://www.aranzulla.it/wp-content/contenuti/2020/08/2b34a957.jpg" alt="Connettere cuffie Bluetooth XBOX" width="610" height="407" class="alignnone size-full wp-image-1224970"></p><p data-w="44" data-c="2338"><strong>Connettere le cuffie Bluetooth all’Xbox</strong> è un’operazione che, per il momento, non può essere eseguita. I vari modelli di Xbox, infatti, <strong>non supportano la tecnologia Bluetooth</strong>, fatta eccezione per alcuni controller che possono essere collegati al PC o ad altri dispositivi mediante questa tecnologia.</p><p data-w="56" data-c="2394">L’unico modo, quindi, per collegare le cuffie Bluetooth è avvalersi del <strong>jack da 3.5 mm</strong> da collegare alle cuffie e al controller oppure, se in questo modo le cuffie non dovessero funzionare per questioni di compatibilità, acquistare un <strong>adattatore</strong> specifico per Xbox da connettere al controller e al quale, poi, collegare le cuffie (sempre tramite il jack).</p><p data-w="22" data-c="2416"><strong>Microsoft</strong>, comunque, non esclude che la possibilità di connettere le cuffie tramite Bluetooth possa essere fornita, in futuro, tramite i periodici aggiornamenti.</p><p data-w="43" data-c="2459"><strong>Nota:</strong> su alcuni dispositivi più avanzati, dotati di tecnologia Bluetooth 5.0, è possibile <strong>connettere due paia di cuffie</strong> diverse in contemporanea. Per saperne di più su questa possibilità, dai un’occhiata alla mia guida su <a href="https://www.aranzulla.it/come-collegare-entrambe-le-cuffie-bluetooth-1166997.html">come collegare entrambe le cuffie Bluetooth</a> a uno stesso device.</p><p data-w="19" data-c="2478"><em>In qualità di affiliati Amazon, riceviamo un guadagno dagli acquisti idonei effettuati tramite i link presenti sul nostro sito.</em></p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>