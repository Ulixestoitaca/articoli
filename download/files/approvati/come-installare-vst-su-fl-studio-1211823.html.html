<header id="pageContentHead"><h1>Come installare VST su FL Studio</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="57" data-c="57">Sei un appassionato di musica e il tuo sogno è sempre stato quello di essere un artista e di esprimere la tua creatività in questo modo. Recentemente, hai scoperto l’esistenza di alcune soluzioni che permettono di realizzare canzoni direttamente dal proprio computer. Sei rimasto affascinato da questo mondo e stai cercando di carpirne tutti i suoi “segreti”.</p><p data-w="48" data-c="105">In particolare, hai sentito parlare dei <strong>VST</strong> (Virtual Studio Technology), uno standard di plugin usato da alcuni noti software musicali, e delle tante possibilità che essi offrono. Tuttavia, non hai proprio capito come procurarteli e installarli in <strong>FL Studio</strong>, il software che usi per i tuoi progetti musicali?</p><p data-w="66" data-c="171">Se le cose stanno così, sappi che sei nel posto giusto! In questo tutorial, infatti, ti illustrerò nel dettaglio <strong>come installare VST su FL Studio</strong> spiegandoti brevemente in cosa consiste questa possibilità e arriverò alle funzionalità avanzate di questi plugin, passando per la loro installazione e attivazione. Ti auguro una buona lettura e ti faccio un grosso in bocca al lupo per la tua carriera musicale!</p><div id="ad-in-article-0" class="banner"></div><h2 data-w="1" data-c="172">Indice</h2><ul data-w="16" data-c="188"><li><a href="#chapter1">Informazioni preliminari</a></li><li><a href="#chapter2">Come installare un VST su FL Studio</a></li><li><a href="#chapter3">Come attivare i VST su FL Studio</a></li></ul><p data-w="0" data-c="188"><a name="chapter1"></a></p><h2 data-w="2" data-c="190">Informazioni preliminari</h2><p data-w="0" data-c="190"><img fetchpriority="high" decoding="async" class="alignnone size-full wp-image-1211834" src="https://www.aranzulla.it/wp-content/contenuti/2020/05/9abf36df.jpg" alt="VST FL Studio" width="610" height="342"></p><p data-w="25" data-c="215">Prima di entrare nel dettaglio della procedura su <strong>come installare VST su FL Studio</strong>, ritengo possa interessarti saperne di più in merito a questa possibilità.</p><p data-w="41" data-c="256">Ebbene, come sicuramente ben saprai, <strong>FL Studio</strong> è uno dei <a href="https://www.aranzulla.it/programmi-per-comporre-musica-24308.html">programmi per comporre musica</a> più completi e usati al mondo, molto apprezzato anche dalle nuove leve della scena rap (tanto che spesso viene elencato tra i migliori <a href="https://www.aranzulla.it/programmi-per-fare-beat-1178673.html">programmi per fare beat</a>).</p><p data-w="41" data-c="297">FL Studio dispone già di innumerevoli funzionalità ma, per utilizzarlo al massimo delle sue potenzialità, è necessario utilizzare dei <strong>plugin</strong>, che vengono generalmente definiti come <strong>VST</strong> (Virtual Studio Technology, che in realtà sarebbe il termine per indicare lo standard dei plugin).</p><p data-w="43" data-c="340">Esistono miriadi di plugin VST, tra <strong>sintetizzatori</strong> (synth), <strong>campionatori</strong> (sampler), <strong>effetti</strong> ed <strong>effetti MIDI</strong>. Senza entrare troppo in tecnicismi, i sintetizzatori e i campionatori vengono utilizzati per <strong>generare i suoni degli strumenti</strong>, mentre i plugin VST per gli effetti permettono di <strong>“elaborare” l’audio</strong>.</p><p data-w="12" data-c="352">Tutto chiaro fin qui? Bene, allora direi che possiamo passare alla pratica.</p><p data-w="0" data-c="352"><a name="chapter2"></a></p><h2 data-w="7" data-c="359">Come installare un VST su FL Studio</h2><p data-w="0" data-c="359"><img decoding="async" class="alignnone size-full wp-image-1211829" src="https://www.aranzulla.it/wp-content/contenuti/2020/05/760b1135.jpg" alt="Installazione VST FL Studio Windows" width="610" height="420"></p><p data-w="59" data-c="418">Dopo averti spiegato quali sono le possibilità offerte da questo mondo, direi che sei pronto per imparare <strong>come installare VST su FL Studio 20</strong>. Nel mio caso ho utilizzato questa versione del software per Windows, ma in realtà la procedura è molto simile anche per le altre edizioni del software e anche per <strong>installare VST su FL Studio per Mac</strong>.</p><p data-w="58" data-c="476">Ebbene, esistono essenzialmente due <strong>tipologie di plugin VST</strong> per FL Studio: quelli che si installano tramite il proprio <strong>setup</strong> e quelli che vanno aggiunti <strong>manualmente</strong> al programma. Nel primo caso è tutto molto semplice: basta scaricare l’<strong>installer</strong>, avviarlo e <strong>seguire le istruzioni</strong> che compaiono a schermo. Nel secondo caso, invece, bisogna <strong>posizionare il file nella giusta cartella</strong>.</p><p data-w="50" data-c="526">Per farti un esempio concreto relativo a un plugin con <strong>setup</strong>, prenderò in esame <strong>Helix</strong>, un sintetizzatore (synth) che si può provare in modo gratuito (ha una limitazione che genera rumori e va fuori tonalità; per rimuoverla bisogna pagare 145 dollari, ma in realtà si può testare tutto senza troppi problemi).</p><p data-w="26" data-c="552">Ebbene, per scaricare Helix su <strong>Windows</strong>, devi collegarti al suo <a href="http://www.audjoo.com/h/Helix.htm" rel="nofollow" target="_blank">portale ufficiale</a> e cliccare prima sul pulsante <strong>Downloads</strong> e in seguito su quello <strong>Download for Windows</strong>.</p><p data-w="54" data-c="606">A questo punto, avvia il <strong>file</strong> ottenuto, fai clic in successione sui tasti <strong>I Agree</strong>, <strong>Install</strong> e <strong>Close</strong> e in questo modo completerai l’installazione del plugin. Nel caso l’installer non funzioni correttamente, ti consiglio di premere con il tasto destro del mouse sopra al <strong>file di setup</strong> e selezionare la voce <strong>Esegui come amministratore</strong>.</p><p data-w="0" data-c="606"><img decoding="async" class="alignnone size-full wp-image-1211826" src="https://www.aranzulla.it/wp-content/contenuti/2020/05/a247f9ec.jpg" alt="Installazione VST FL Studio macOS" width="610" height="338"></p><p data-w="52" data-c="658">Se stai utilizzando <strong>macOS</strong>, ti basta premere sul pulsante <strong>Download for Mac</strong> e cliccare in successione sui tasti <strong>Continua</strong>, <strong>Continua</strong>, <strong>Accetta</strong>, <strong>Continua</strong>, <strong>Installa</strong> e <strong>Chiudi</strong>. Infine, ti verrà richiesto di inserire la <strong>password di amministrazione del Mac</strong>, per concludere l’installazione. Insomma, nel caso di un plugin con setup è tutto molto semplice.</p><p data-w="34" data-c="692">Maggiori dubbi potrebbero derivare da quei plugin, magari un po’ “datati”, che non dispongono di un setup, ma solamente di <strong>file</strong> da copiare nella cartella di FL Studio (es. i <strong>file .dll</strong> su Windows).</p><p data-w="48" data-c="740">Ebbene, in realtà non ci sono molti problemi anche in questo caso: basta spostare i file all’interno della <strong>cartella dedicata ai plugin VST</strong>. Se non sai dove si trova quest’ultima, ti basta aprire <strong>FL Studio</strong>, premere sulla voce <strong>OPTIONS</strong> presente in alto e fare clic su <strong>Manage plugins</strong>.</p><p data-w="46" data-c="786">In questo modo, comparirà a schermo una finestra e sulla sinistra sarà elencato il <strong>percorso</strong> utilizzato dal programma per gestire i plugin VST. Ad esempio, su <strong>Windows</strong> il percorso che ho seguito è <code>C:\Program Files (x86)\VstPlugins</code>, mentre su <strong>macOS</strong> è <code>~/Library/Audio/Plugins/VST</code>.</p><p data-w="0" data-c="786"><a name="chapter3"></a></p><h2 data-w="7" data-c="793">Come attivare i VST su FL Studio</h2><p data-w="0" data-c="793"><img loading="lazy" decoding="async" class="alignnone size-full wp-image-1211830" src="https://www.aranzulla.it/wp-content/contenuti/2020/05/a4768787.jpg" alt="Abilitare plugin FL Studio" width="610" height="385"></p><p data-w="16" data-c="809">Dopo aver portato a termine l’installazione dei plugin VST, è necessario <strong>abilitarli direttamente tramite FL Studio</strong>.</p><p data-w="42" data-c="851">Per fare questo, fai clic sulla voce <strong>OPTIONS</strong> che si trova in alto e premi sull’opzione <strong>Manage Plugins</strong>. A questo punto, fai clic sul pulsante <strong>Find plugins</strong> presente in alto a sinistra, e attendi che il programma porti a termine la scansione.</p><p data-w="52" data-c="903">Successivamente, scorrendo la lista, vedrai che compariranno e verranno evidenziati i <strong>plugin</strong> che hai installato in precedenza, tramite i metodi che ti ho elencato nel capitolo precedente. A questo punto, premi sull’<strong>icona della stella</strong> presente vicino al <strong>nome dei plugin</strong> coinvolti e il gioco è fatto: hai correttamente attivato i VST.</p><p data-w="65" data-c="968">Adesso non ti resta che chiudere la finestra e fare clic sulla voce <strong>Plugin database</strong>, che trovi sulla sinistra. Dopodiché, premi su <strong>Installed</strong>, scegli la <strong>tipologia di plugin</strong> (tra Effects e Generator) e fai clic sull’opzione <strong>VST</strong>. Perfetto, qui troverai tutti i plugin che hai installato (della tipologia che hai scelto). Per aprire un <strong>plugin</strong>, ti basta <strong>trascinarlo verso destra</strong> e il gioco è fatto.</p><p data-w="45" data-c="1013">Perfetto, hai correttamente imparato ad <strong>installare e avviare dei plugin VST su FL Studio</strong>. Adesso tocca a te studiare le immense possibilità offerte da questo mondo, cercando di capire come funzionano i plugin che hai scelto e come possono essere utili per la tua musica.</p><p data-w="0" data-c="1013"><img loading="lazy" decoding="async" class="alignnone size-full wp-image-1211831" src="https://www.aranzulla.it/wp-content/contenuti/2020/05/a3a4a29d.jpg" alt="Plugin VST in funzione FL Studio" width="610" height="450"></p><p data-w="32" data-c="1045">Nel caso tu abbia bisogno di <strong>consigli</strong>, ti consiglio di consultare la mia guida ai <a href="https://www.aranzulla.it/migliori-vst-gratis-1207785.html">migliori VST gratis</a>, dove puoi trovare vari spunti da cui partire senza nemmeno dover spendere un centesimo.</p><p data-w="37" data-c="1082">Per il resto, mi sento di consigliarti di dare un’occhiata ai miei tutorial su <a href="https://www.aranzulla.it/come-usare-fl-studio-1103003.html">come usare FL Studio</a> e <a href="https://www.aranzulla.it/come-mixare-con-fl-studio-24992.html">come mixare con FL Studio</a>, delle guide che potrebbero tornarti molto utili per imparare a padroneggiare il programma.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>