<header id="pageContentHead"><h1>Come usare Ableton Live</h1>
<span class="author">di <a href="https://www.aranzulla.it/informazioni-generali-su-salvatore-aranzulla" rel="author">Salvatore Aranzulla</a>                    </span></header><section class="entry" id="entry-content"><p data-w="51" data-c="51">Sei un musicista appassionato e, ultimamente, ti sei reso conto della necessità di progredire nella tua esperienza di Home Recording passando a un software più evoluto e professionale. Oppure vuoi semplicemente provare un programma nuovo per creare musica, diverso da quello che utilizzi attualmente, per testarne le differenze e la qualità.</p><p data-w="63" data-c="114">La tua scelta è ricaduta, quindi, su <strong>Ableton Live</strong>, ma temi di non trovarti a tuo agio con le molteplici funzionalità che questo software offre e di perdere per questo molto tempo dietro a complicate operazioni. Non devi assolutamente preoccuparti, sei nel posto giusto! Segui con attenzione questa guida e vedrai che, in breve, acquisirai le giuste nozioni su <strong>come usare Ableton Live</strong>.</p><p data-w="76" data-c="190">Devo dirti anche che hai fatto una scelta ottima. Si tratta, infatti, di uno dei programmi più celebri e versatili per registrare musica. Inoltre, <strong>Ableton</strong> offre la possibilità di scaricare una versione di valutazione, per cui hai tutto il tempo a disposizione per scoprire le sue potenzialità e optare successivamente per l’acquisto. Non ti rimane che metterti comodo e dedicare qualche minuto del tuo tempo nella lettura dei prossimi paragrafi. Vedrai che non te ne pentirai!</p><div id="ad-in-article-0" class="banner"></div><h2 data-w="1" data-c="191">Indice</h2><ul data-w="30" data-c="221"><li><a href="#861">Prezzi e requisiti</a></li><li><a href="#709">Come scaricare e installare Ableton Live</a></li><li><a href="#431">Come funziona Ableton Live</a><ul><li><a href="#119">Configurare ingressi e uscite audio</a></li><li><a href="#323">Suonare gli strumenti software</a></li><li><a href="#509">Registrare Audio</a></li><li><a href="#275">Creare un ritmo</a></li><li><a href="#743">Esportare i progetti</a></li></ul></li></ul><p data-w="0" data-c="221"><a name="861"></a></p><h2 data-w="3" data-c="224">Prezzi e requisiti</h2><p data-w="0" data-c="224"><img fetchpriority="high" decoding="async" src="https://www.aranzulla.it/wp-content/contenuti/2021/02/f0e77d4c.jpeg" alt="logo ableton live" width="610" height="251" class="alignnone size-full wp-image-1262906"></p><p data-w="47" data-c="271">Nel momento in cui scrivo, Ableton Live è disponibile in due versioni: <strong>Ableton Live 10</strong> e <strong>Ableton Live 11</strong>. La versione 10 è scaricabile gratuitamente, completa di tutte le funzionalità, per un periodo di prova di 90 giorni (per questo mi occuperò in dettaglio di questa versione nel corso del tutorial).</p><p data-w="58" data-c="329">Puoi scegliere anche di acquistarlo subito, optando fra una di queste tre edizioni: <strong>Live 10 Intro</strong> (con le funzionalità essenziali) a circa 79 euro, <strong>Live 10 Standard</strong> (completo di tutte le funzionalità e una selezione extra di suoni, strumenti software, effetti) a circa 349 euro e <strong>Live 10 Suite</strong> (completo di tutte le funzionalità e di tutti gli extra disponibili) a circa 599 euro.</p><p data-w="53" data-c="382">L’acquisto di una di queste edizioni dà diritto a un upgrade gratuito a <strong>Ableton Live 11</strong>, che integra una serie di funzionalità molto interessanti. Quelle di base restano comunque identiche, per cui ti suggerisco di proseguire nella lettura sia se vuoi imparare <strong>come usare Ableton Live 11</strong>, sia se vuoi imparare <strong>come usare Ableton Live 10</strong>.</p><p data-w="36" data-c="418">Prima di iniziare ti consiglio di verificare che i requisiti hardware e software del tuo computer siano compatibili con le specifiche indicate dalla casa madre. La configurazione minima di un PC <strong>Windows</strong> prevede i seguenti requisiti.</p><ul data-w="47" data-c="465"><li><strong>Sistema operativo</strong>: Windows 7 (consigliato Windows 10).</li><li><strong>Processore</strong>: Intel o AMD a 64 bit.</li><li><strong>RAM</strong>: 4 GB.</li><li><strong>Risoluzione video</strong>: 1366 x 768 pixel.</li><li><strong>Scheda audio</strong>: compatibile con gli standard ASIO.</li><li><strong>Hard Disk</strong>: 3 GB di spazio per l’installazione di base (ma è consigliato avere una disponibilità di almeno 76 GB per scaricare contenuti audio addizionali).</li></ul><p data-w="30" data-c="495">I requisiti diventano però più elevati nel caso tu voglia passare ad <strong>Ableton Live 11</strong>, per il quale occorrono <strong>Windows 10</strong>, un processore <strong>Intel i5 o AMD multi-core</strong> e <strong>8 GB di RAM</strong>.</p><p data-w="19" data-c="514">Se possiedi un <strong>Mac</strong>, per la versione di Ableton Live 10 i requisiti minimi sono quelli che trovi di seguito.</p><ul data-w="50" data-c="564"><li><strong>Sistema operativo</strong>: macOS 10.11.6 o successivi.</li><li><strong>Processore</strong>: Intel Core 2 Duo (meglio i5).</li><li><strong>RAM</strong>: 4 GB (raccomandati 8 GB).</li><li><strong>Risoluzione video</strong>: 1280 x 800 pixel.</li><li><strong>Scheda audio</strong>: compatibile con gli standard CORE AUDIO.</li><li><strong>Hard Disk</strong>: 3 GB di spazio per l’installazione di base (ma è consigliato avere una disponibilità di almeno 76 GB per scaricare contenuti audio addizionali).</li></ul><p data-w="26" data-c="590">Anche per <strong>Ableton Live 11</strong> su Mac i requisiti minimi cambiano e si parte da un sistema operativo <strong>macOS 10.13</strong>, processore <strong>Intel Core i5</strong> e <strong>8 GB di RAM</strong>.</p><p data-w="0" data-c="590"><a name="709"></a></p><h2 data-w="6" data-c="596">Come scaricare e installare Ableton Live</h2><p data-w="0" data-c="596"><img decoding="async" src="https://www.aranzulla.it/wp-content/contenuti/2021/02/82f065cc.jpeg" alt="Schermata download Ableton Live" width="610" height="264" class="alignnone size-full wp-image-1262558"></p><p data-w="40" data-c="636">Vediamo ora <strong>come scaricare e installare Ableton Live</strong>. Il procedimento è molto semplice: per prima cosa collegati alla <a href="https://www.ableton.com/en/trial/" rel="nofollow" target="_blank">pagina di download della versione di prova</a>, scegli il tuo sistema operativo fra <strong>Windows</strong> e <strong>macOS</strong> e attendi lo scaricamento dei dati.</p><p data-w="69" data-c="705">Ora sei pronto per l’installazione: se utilizzi <strong>Windows</strong>, fai doppio clic sull’eseguibile <strong><span class="skimlinks-unlinked">Setup.msi</span></strong>, quindi, nella finestra che si apre, premi sul pulsante <strong>Next</strong>. Accetta quindi il contratto di licenza, mettendo la spunta sull’apposita casella, e clicca ancora su <strong>Next</strong> per due volte. Ora premi il pulsante <strong>Install</strong> e, nella successiva finestra, premi il pulsante <strong>Sì</strong>. Una volta terminata l’installazione, clicca su <strong>Finish</strong> e il programma si avvierà automaticamente.</p><p data-w="51" data-c="756">Se hai un <strong>Mac</strong>, l’operazione è altrettanto facile. Devi, infatti, fare doppio clic sul file <strong>.dmg</strong> appena scaricato e, nella finestra che si apre automaticamente, trascinare l’icona di <strong>Ableton Live</strong> verso il collegamento alla cartella delle <strong>Applicazioni</strong>. Una volta fatto, puoi avviare il programma dal Launchpad o dalla stessa cartella Applicazioni.</p><p data-w="51" data-c="807">Al primo avvio della versione di prova di Ableton si apre una finestra nella quale è presente il pulsante <strong>Inizia la tua prova gratuita</strong>: cliccando su di esso accederai alla pagina di registrazione del sito di Ableton, nella quale dovrai inserire i dati <strong>Email</strong>, <strong>Password</strong>, <strong>First Name</strong> (nome) e <strong>Country</strong> (Paese).</p><p data-w="27" data-c="834">Dovrai anche accettare la <strong>Privacy Policy</strong>, mettendo la spunta sul quadratino. Per concludere, dovrai cliccare sul pulsante <strong>Create Account</strong>, in modo da sbloccare il periodo di valutazione.</p><p data-w="0" data-c="834"><a name="431"></a></p><h2 data-w="4" data-c="838">Come funziona Ableton Live</h2><p data-w="0" data-c="838"><img decoding="async" src="https://www.aranzulla.it/wp-content/contenuti/2021/02/64779e6.jpeg" alt="schermata avvio Ableton Live" width="610" height="304" class="alignnone size-full wp-image-1262564"></p><p data-w="55" data-c="893">Una volta avviato Ableton Live, noterai la presenza di numerosi pulsanti e diversi riquadri. A un primo approccio la schermata potrebbe sembrarti piuttosto articolata e complessa, ma non temere: in realtà, una volta apprese le nozioni di base, ti risulterà tutto molto più agevole del previsto e, in poco tempo, capirai <strong>come funziona Ableton Live</strong>.</p><p data-w="69" data-c="962">Al centro si trova la sezione principale del programma, dove vengono registrate le <strong>tracce</strong> e dove puoi regolare i <strong>mixer</strong>. La prima cosa che devi sapere è che esistono due modalità di visualizzazione di questa schermata, che si possono alternare: <strong>Vista Sessione</strong> e <strong>Vista Arrangiamento</strong>. Per passare da una vista all’altra è sufficiente premere <strong>Tab</strong> sulla tastiera, recarsi nel menu <strong>Visualizza &gt; Commuta vista Arrangiamento/Sessione</strong>, in alto a sinistra.</p><p data-w="36" data-c="998">La <strong>Vista Sessione</strong> è quella che compare al primo avvio del programma e viene maggiormente utilizzata per le esecuzioni live e per i progetti da DJ, permettendo di registrare, riprodurre e mixare repentinamente le varie tracce.</p><p data-w="37" data-c="1035">La <strong>Vista Arrangiamento</strong>, invece, rappresenta l’ambiente di registrazione e editing multi-traccia e probabilmente, se hai già utilizzato altri programmi di questo tipo, ti sembrerà più familiare, con la classica disposizione verticale delle tracce e orizzontale del tempo.</p><p data-w="10" data-c="1045">Le altre sezioni presenti in Ableton Live sono le seguenti.</p><ul data-w="151" data-c="1196"><li><strong>Barra dei Controlli</strong>: si trova sopra la schermata centrale e sotto al menu. Da qui puoi agire, ad esempio, sui pulsanti di Stop, Play, Registrazione, ma anche sul metronomo e sulle impostazioni MIDI.</li><li><strong>Browser</strong>: si trova a sinistra della schermata principale. Da qui puoi accedere a tutte le librerie di suoni, strumenti MIDI, plugin ed effetti.</li><li><strong>Vista Dispositivi e Vista Effetti</strong>: sono le finestre che si aprono dinamicamente sotto la schermata principale ogni volta che carichi un suono, un plugin o un effetto dal Browser.</li><li><strong>Finestra Info</strong>: è un piccolo riquadro, collocato nell’angolo in basso a sinistra dello schermo, che fornisce le informazioni sui vari pulsanti nel momento in cui ci passi sopra con il cursore.</li><li><strong>Finestra Aiuto</strong>: presente a destra della schermata principale, propone alcuni tutorial e una spiegazione di diverse procedure. Può essere rimossa per fare spazio alla schermata principale cliccando sulla <strong>X</strong> in alto a sinistra del riquadro.</li></ul><p data-w="0" data-c="1196"><a name="119"></a></p><h3 data-w="5" data-c="1201">Configurare ingressi e uscite audio</h3><p data-w="0" data-c="1201"><img loading="lazy" decoding="async" src="https://www.aranzulla.it/wp-content/contenuti/2021/02/3ec24aab.jpeg" alt="Impostazioni audio Ableton Live" width="610" height="521" class="alignnone size-full wp-image-1262614"></p><p data-w="53" data-c="1254">Prima di cominciare a vedere come funziona Ableton Live, è fondamentale <strong>configurare ingressi e uscite audio</strong>. Per accedere alla schermata di configurazione da un PC <strong>Windows</strong>, seleziona il menu <strong>Opzioni &gt; Preferenze</strong> che trovi in alto a sinistra. Se hai un Mac, invece, la voce <strong>Preferenze</strong> si trova nel menu <strong>Live</strong> (sempre in alto).</p><p data-w="87" data-c="1341">Ora, alla voce <strong>Audio</strong>, nel campo <strong>Dispositivi Audio</strong>, seleziona il tipo di driver. Ableton Live per <strong>Windows</strong> supporta due tipologie di driver audio: <strong>ASIO</strong> e <strong>MME/DirectX</strong>. I driver MME/DirectX sono quelli predefiniti, ma forniscono prestazioni limitate. ASIO rappresenta la scelta ottimale per l’audio professionale: ti consiglio pertanto di selezionarlo, se disponibile dal menu a tendina. Su <strong>macOS</strong>, invece, la scelta deve essere necessariamente <strong>CoreAudio</strong>. Se non trovi questa voce, presumibilmente la tua scheda audio non è compatibile con questi standard o non è correttamente collegata.</p><p data-w="58" data-c="1399">Solo dopo aver selezionato il tipo di driver potrai definire le successive voci, ovvero <strong>Dispositivo Audio d’Ingresso</strong> e <strong>Dispositivo Audio d’Uscita</strong>, selezionando quindi la scheda audio vera e propria, dal menu a tendina di fianco. Se sei interessato ad approfondire la tua conoscenza delle schede audio, ti consiglio di leggere la mia <a href="https://www.aranzulla.it/migliori-schede-audio-guida-allacquisto-1195275.html">guida all’acquisto sulle migliori schede audio</a>.</p><p data-w="55" data-c="1454">Un altro parametro importante è quello relativo alla <strong>Frequenza di Campionamento</strong>. Di norma, questo valore viene impostato a <strong>44.100 Hz</strong> e ti consiglio di mantenerlo così. Tieni conto che valori più alti richiedono un maggior impiego della <strong>CPU</strong> e se non sei in possesso di un processore abbastanza potente, rischi di compromettere la qualità delle registrazioni.</p><p data-w="0" data-c="1454"><a name="323"></a></p><h3 data-w="4" data-c="1458">Suonare gli strumenti software</h3><p data-w="0" data-c="1458"><img loading="lazy" decoding="async" src="https://www.aranzulla.it/wp-content/contenuti/2021/02/5f3470c1.jpeg" alt="schermata di registrazione di uno strumento software su Ableton Live" width="610" height="306" class="alignnone size-full wp-image-1262630"></p><p data-w="81" data-c="1539">Gli <strong>strumenti software</strong> sono librerie di suoni <strong>MIDI</strong> che possono essere riprodotti tramite un <strong>MIDI controller esterno</strong> o tramite la tastiera stessa del computer. Quest’ultima è attivabile cliccando il relativo pulsante presente in alto a destra, nella Barra dei Controlli, contraddistinto dall’icona dei <strong>tasti di un piano</strong>. A questo proposito, vorrei farti notare che ogni volta che passi col cursore del mouse sopra un pulsante, in basso a sinistra, nel box <strong>Finestra Info</strong>, compare la spiegazione delle sue funzionalità. Comodo, vero?</p><p data-w="51" data-c="1590">Ableton Live presenta un catalogo di suoni veramente notevole: suonare gli strumenti software con questo programma è davvero molto divertente e stimolante. Per iniziare vai sulla sezione <strong>Browser</strong>, a sinistra, e clicca sulla voce <strong>Instruments</strong>. Adesso, nella finestra di lato, li troverai raggruppati in varie categorie, per ogni tipologia di strumento.</p><p data-w="85" data-c="1675">Premendo, ad esempio, alla voce <strong>Analog</strong> vedrai elencati diversi strumenti analogici. Per provare un piano analogico, quindi, selezionane uno fra quelli proposti nella sottocategoria <strong>Piano&amp;Keys</strong>, con estensione <strong>*.adv</strong> o <strong>*.adg</strong>. Sentirai un’anteprima del suono in questione: se ti piace, per attivarlo, trascinalo verso destra in una traccia contrassegnata dalla dicitura <strong>MIDI</strong>. Dopo aver rilasciato il clic del mouse si attiva il <strong>preset</strong> dello strumento in un’apposita finestra in basso, nella sezione <strong>Vista Dispositivi</strong>. Da qui è possibile modificare i parametri del suono a piacimento.</p><p data-w="75" data-c="1750">A questo punto puoi iniziare a suonare, verificando sempre che la traccia sia, come si dice in gergo tecnico, <strong>armata</strong>. Ma come si “arma” una traccia? È molto semplice: occorre solo accertarsi che il pulsante <strong>Arma Registrazione</strong>, caratterizzato da <strong>una nota bianca all’interno di un pallino nero</strong>, presente nell’area mixer, sia attivo (colore rosso). Generalmente, la traccia si “arma” automaticamente quando si trascina uno strumento, me è sempre bene controllare che questo sia effettivamente avvenuto.</p><p data-w="58" data-c="1808">Sempre nel menu di sinistra trovi, oltre agli Instruments, un ricchissimo catalogo di librerie, fra cui <strong>Suoni</strong>, <strong>Drums</strong>, <strong>Audio Effects</strong>, <strong>Midi Effects</strong> e <strong>Plug-in</strong>. Per testarli usa la medesima procedura appena vista per gli strumenti software e divertiti a combinare suoni ed effetti in una stessa traccia. Resterai affascinato dalle molteplici possibilità che vengono offerte da questo software!</p><p data-w="0" data-c="1808"><a name="509"></a></p><h3 data-w="2" data-c="1810">Registrare Audio</h3><p data-w="0" data-c="1810"><img loading="lazy" decoding="async" src="https://www.aranzulla.it/wp-content/contenuti/2021/02/bcf5527f.jpeg" alt="Schermata Ableton Live registrazione audio" width="610" height="306" class="alignnone size-full wp-image-1262632"></p><p data-w="74" data-c="1884"><strong>Registrare audio</strong>, suonando uno strumento esterno al computer, come una chitarra ad esempio, non presenta nessuna difficoltà su <strong>Ableton Live</strong>. Le tracce in questione, contraddistinte dalla dicitura <strong>Audio</strong>, sono automaticamente predisposte per acquisire da fonti esterne. Tipicamente, se non disponi di una scheda audio esterna, la sorgente preimpostata è il microfono incorporato nel tuo computer, ed è modificabile tramite il pulsante <strong>Ext. In</strong>, presente in corrispondenza della traccia audio, nell’area <strong>Mixer</strong> della schermata centrale.</p><p data-w="71" data-c="1955">Prima di cominciare la registrazione, verifica sempre che la traccia audio che stai utilizzando sia “armata”, ovvero resa disponibile all’acquisizione di una fonte sonora. Per farlo, controlla che il pulsante <strong>Arma Registrazione</strong>, presente nel mixer a destra di ogni singola traccia, sia attivo (si colora di rosso), altrimenti cliccaci sopra. Noterai che l’<strong>indicatore di livello</strong>, presente proprio a fianco del tasto di Armatura, inizierà a mostrare dinamicamente il segnale d’ingresso.</p><p data-w="0" data-c="1955"><img loading="lazy" decoding="async" src="https://www.aranzulla.it/wp-content/contenuti/2021/02/46e24c5.jpeg" alt="Traccia audio armata Ableton Live" width="610" height="189" class="alignnone size-full wp-image-1262847"></p><p data-w="48" data-c="2003">Sistema ora il <strong>metronomo</strong>, premendo il pulsante caratterizzato da <strong>un puntino bianco e uno nero</strong>, in alto, a sinistra della Barra di Controllo, in modo da accenderlo (diventerà giallo). Tramite la <strong>freccia</strong> a lato del metronomo puoi modificare le impostazioni per impostarlo a tempo con la tua esecuzione.</p><p data-w="58" data-c="2061">Nel Mixer si trovano poi tre pulsanti, che ti aiutano a determinare come monitorare la registrazione durante l’esecuzione: sono i pulsanti <strong>In</strong>, <strong>Auto</strong> e <strong>Off</strong>. Ti consiglio di impostare <strong>Auto</strong> se vuoi monitorare attraverso Live, ma tieni conto che riscontrerai sempre una fastidiosa latenza. Premi invece <strong>Off</strong> nel caso tu voglia ascoltarlo direttamente da una scheda audio esterna.</p><p data-w="60" data-c="2121">Ora posizionati con l’indicatore di avanzamento all’inizio della traccia audio, cliccando due volte sul pulsante <strong>Stop</strong> della Barra di Controllo. Premi poi il <strong>pulsante di registrazione</strong> (quello con un cerchio nero a destra dello Stop): se hai selezionato anche la <strong>Vista Arrangiamento</strong>, vedrai comparire la caratteristica forma dell’audio analogico, mano a mano che la registrazione andrà avanti, nell’area delle tracce.</p><p data-w="44" data-c="2165">Quando hai finito, premi nuovamente il pulsante <strong>Stop</strong> o, se ti è più comodo, la <strong>barra spaziatrice</strong> della tastiera. Per riascoltare il tutto, posizionati nuovamente all’inizio del brano, facendo doppio clic sul pulsante di <strong>Stop</strong> e successivamente premi il tasto <strong>Play</strong> alla sua sinistra.</p><p data-w="0" data-c="2165"><a name="275"></a></p><h3 data-w="3" data-c="2168">Creare un ritmo</h3><p data-w="0" data-c="2168"><img loading="lazy" decoding="async" src="https://www.aranzulla.it/wp-content/contenuti/2021/02/58e9e722.jpeg" alt="schermata creazione ritmo Ableton Live" width="610" height="304" class="alignnone size-full wp-image-1262638"></p><p data-w="58" data-c="2226">Hai appena registrato una stupenda traccia, ma vorresti darle maggiore sostegno e <strong>creare un ritmo</strong> adeguato? Ebbene, scoprirai ora come Ableton Live sia estremamente versatile anche sotto questo aspetto. Questo programma dispone infatti di molti strumenti interessanti utili allo scopo, fra cui <strong>Impulse</strong>, a cui puoi accedere dalla sezione Browser, a sinistra delle tracce, sotto la voce <strong>Instruments</strong>.</p><p data-w="64" data-c="2290">Facendo clic alla voce <strong>Impulse</strong> troverai una serie di <strong>preset</strong> (ovvero una combinazione di suoni ed effetti preimpostati). Scegline uno cliccando sopra la relativa voce con il mouse per ascoltare un’anteprima e, a seguire, trascina quello che ti ha convinto di più verso l’area delle tracce a destra, precisamente in una di quelle contrassegnate come <strong>MIDI</strong>. Quest’ultima prenderà automaticamente il nome dello strumento scelto.</p><p data-w="55" data-c="2345">Se hai una tastiera MIDI i suoni di questo preset possono essere riprodotti attraverso i suoi tasti neri. Diversamente, puoi utilizzare la tastiera del computer, sfruttando i tasti della riga centrale <strong>ASDF</strong>, ma ricordati di attivarla premendo il pulsante <strong>Tastiera MIDI</strong>, nell’angolo superiore destro della Barra di Controllo (quello con l’<strong>icona di una tastiera</strong>).</p><p data-w="51" data-c="2396">Ora, attiva il metronomo per suonare a tempo, cliccando il tasto con un <strong>puntino bianco e uno nero</strong> collocato in alto a sinistra, nella Barra di Controllo, in modo da accenderlo (diventerà giallo). Puoi modificare le relative impostazioni tramite il pulsante con la <strong>freccia verso il basso</strong>, presente alla sua destra.</p><p data-w="54" data-c="2450">Ableton Live offre anche una modalità detta di <strong>quantizzazione</strong>, ovvero un aggiustamento automatico del tempo di esecuzione basato su un determinato valore metrico. Questo valore può essere facilmente impostato dal menu <strong>Modifica &gt; Quantizzazione in Registrazione</strong>. Qui puoi scegliere il valore di riferimento fra uno di quelli proposti (ad esempio <strong>Quarti</strong>, <strong>Ottavi</strong> e via discorrendo).</p><p data-w="52" data-c="2502">È il momento di partire con la registrazione. Per farlo, attiva la modalità <strong>Registrazione della Sessione</strong> nella Barra di Controllo sopra l’area delle tracce: si tratta di un pulsante con la forma di <strong>cerchio vuoto</strong>, da non confondere con il pulsante di Registrazione dell’Arrangiamento, che ha come simbolo un cerchio nero pieno.</p><p data-w="49" data-c="2551">Ricorda sempre che, passando con il cursore del mouse sopra a un pulsante, il box in basso a sinistra si popola di informazioni dettagliate relative allo stesso. Per terminare la registrazione, una volta creato il tuo <strong>loop</strong> di batteria, premi sul pulsante <strong>Stop</strong> nella Barra di Controllo, in alto.</p><p data-w="0" data-c="2551"><a name="743"></a></p><h3 data-w="3" data-c="2554">Esportare i progetti</h3><p data-w="0" data-c="2554"><img loading="lazy" decoding="async" src="https://www.aranzulla.it/wp-content/contenuti/2021/02/3a68855c.jpeg" alt="Schermata di esportazione progetto Ableton Live" width="610" height="301" class="alignnone size-full wp-image-1262641"></p><p data-w="58" data-c="2612">Hai finalmente completato il tuo brano e non vedi l’ora di esportarlo in un file o in un CD per farlo sentire ai tuoi amici? Segui allora le istruzioni nei prossimi paragrafi e, in men che non si dica, avrai chiaro come <strong>esportare i progetti su Ableton Live</strong>. Questa procedura è, infatti, più semplice di quanto si pensi.</p><p data-w="76" data-c="2688">La cosa che ti consiglio di fare per prima è di selezionare i punti di inizio e di fine della traccia. Occorre semplicemente accedere alla <strong>Vista Arrangiamento</strong> (ricordati che puoi premere il tasto <strong>Tab</strong> della tastiera per variare da una vista all’altra) e cliccare in un punto qualsiasi dell’area delle Tracce. Ora premi la combinazione di tasti <strong>Ctrl+A</strong> (<strong>cmd+a</strong> su Mac), che consente di selezionare tutte le tracce, sia in verticale che in orizzontale.</p><p data-w="76" data-c="2764">Successivamente accedi al menu <strong>File</strong>, in alto a sinistra, scorri fino alla voce <strong>Esporta Audio/Video</strong> e cliccaci sopra. Si aprirà una finestra utile a definire alcuni fondamentali parametri. Il primo campo che ti interessa è <strong>Traccia Renderizzata</strong>, che va valorizzato con <strong>Master</strong> allo scopo di produrre un unico file. Dovrebbe essere automaticamente presente, ma se non lo è premi sulla freccia in basso e scegli il parametro Master fra quelli proposti nel menu a tendina.</p><p data-w="50" data-c="2814">I successivi due campi, ovvero <strong>Punto d’inizio della Renderizzazione</strong> e <strong>Lunghezza della Renderizzazione</strong>, sono caratterizzati da tre riquadri nei quali sono inseriti, rispettivamente, i valori di inizio e fine del brano. Questi sono stati impostati automaticamente nel momento in cui hai selezionato le tracce, al primo passaggio di questa procedura.</p><p data-w="87" data-c="2901">Anche i successivi parametri sono già correttamente impostati, a meno che tu non abbia esigenze particolari, per le quali ti rimando alla lettura del manuale completo di Ableton Live, presente in <a href="https://cdn-resources.ableton.com/resources/a3/86/a386c8e9-f48c-4360-84b6-ffa983cab592/l10manual_it.pdf" rel="nofollow" target="_blank">questa pagina</a>. Non ti rimane che cliccare su <strong>Esporta</strong> e, nella successiva finestra, scegliere la cartella di destinazione, quindi premere il pulsante <strong>Salva</strong>. Attendi il tempo necessario, che varia in base alla lunghezza e alla quantità di tracce del tuo brano (nonché dalla potenza del tuo computer) e finalmente potrai goderti il frutto della tua creatività!</p><p data-w="49" data-c="2950">Per qualsiasi ulteriore approfondimento ti rimando alla pagina delle <a href="https://www.ableton.com/en/education/education-resources/faqs/" rel="nofollow" target="_blank">FAQ di Ableton</a>, con le risposte a tutte le domande più frequenti sul funzionamento del programma. Se, invece, vuoi una panoramica su altri software per produrre e registrare musica, ti consiglio assolutamente il mio articolo sui <a href="https://www.aranzulla.it/programma-per-registrare-audio-945757.html">programmi per registrare audio</a>.</p><div id="bottom-link-responsive" class="banner"></div><div class="c-card c-card--inline"><figure class="c-card__picture">
<img loading="lazy" src="https://www.aranzulla.it/web/themes/sa2014/img/aranzulla-biografia.jpg" alt="Salvatore Aranzulla"></figure><header class="c-card__header"><h4 class="c-card__subtitle">Autore</h4><h3 class="c-card__title">Salvatore Aranzulla</h3></header><div class="c-card__content"><p>Salvatore Aranzulla è il blogger e divulgatore informatico più letto in Italia. Noto per aver scoperto delle vulnerabilità nei siti di Google e
Microsoft. Collabora con riviste di informatica e cura la rubrica tecnologica del quotidiano Il Messaggero. È il fondatore di <span class="skimlinks-unlinked">Aranzulla.it</span>, uno dei
trenta siti più visitati d'Italia, nel quale risponde con semplicità a migliaia di dubbi di tipo informatico. Ha pubblicato per Mondadori e
Mondadori Informatica.</p></div></div></section>